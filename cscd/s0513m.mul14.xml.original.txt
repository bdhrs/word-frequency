15. Vīsatinipāto

 497. Mātaṅgajātakaṃ (1)
1.
 Kuto  nu āgacchasi dummavāsī ⟪ rummavāsī (sī. pī.) ⟫, otallako paṃsupisācakova;
Saṅkāracoḷaṃ paṭimuñca ⟪ paṭimucca (sī. pī.) ⟫ kaṇṭhe, ko re tuvaṃ hosi ⟪ hohisi (sī. pī.) ⟫ adakkhiṇeyyo.
2.
 Annaṃ tavedaṃ ⟪ tava idaṃ (ka. sī. pī.), tavayidaṃ (syā.) ⟫ pakataṃ yasassi, taṃ khajjare bhuñjare piyyare ca;
Jānāsi maṃ tvaṃ paradattūpajīviṃ, uttiṭṭhapiṇḍaṃ labhataṃ sapāko.
3.
 Annaṃ mamedaṃ ⟪ mama idaṃ (ka. sī. pī.), mamayidaṃ (syā.) ⟫ pakataṃ brāhmaṇānaṃ, attatthāya saddahato mamedaṃ ⟪ mama idaṃ (ka. sī. pī.), mamayidaṃ (syā.) ⟫;
Apehi etto kimidhaṭṭhitosi, na mādisā tuyhaṃ dadanti jamma.
4.
 Thale ca ninne ca vapanti bījaṃ, anūpakhette phalamāsamānā ⟪ māsasānā (sī. pī.), māsiṃ samānā (syā.) ⟫;
Etāya saddhāya dadāhi dānaṃ, appeva ārādhaye dakkhiṇeyye.
5.
 Khettāni mayhaṃ viditāni loke, yesāhaṃ  bījāni patiṭṭhapemi;
Ye brāhmaṇā jātimantūpapannā, tānīdha khettāni supesalāni.
6.
 Jātimado ca atimānitā ca, lobho ca doso ca mado ca moho;
Ete aguṇā yesu ca santi ⟪ yesu vasanti (sī. pī.) ⟫ sabbe, tānīdha khettāni apesalāni.
7.
 Jātimado  ca atimānitā ca, lobho ca doso ca mado ca moho;
Ete aguṇā yesu na santi sabbe, tānīdha khettāni supesalāni.
8.
 Kvettha gatā ⟪ kvattha gatā (syā.), kattheva bhaṭṭhā (pī.) ⟫ upajotiyo ca, upajjhāyo ca athavā gaṇḍakucchi ⟪ aṇḍakucchi (sī. syā. pī.) ⟫;
Imassa daṇḍañca vadhañca datvā, gale gahetvā khalayātha ⟪ galayātha (ka.) ⟫ jammaṃ.
9.
 Giriṃ nakhena khaṇasi, ayo dantehi ⟪ dantena (sī. pī.) ⟫ khādasi;
Jātavedaṃ padahasi, yo isiṃ paribhāsasi.
10.
 Idaṃ vatvāna mātaṅgo, isi saccaparakkamo;
Antalikkhasmiṃ  pakkāmi ⟪ pakkami (ka.) ⟫, brāhmaṇānaṃ udikkhataṃ.
11.
 Āvellitaṃ ⟪ aveṭhitaṃ (sī. pī.) ⟫ piṭṭhito uttamaṅgaṃ, bāhuṃ ⟪ bāhaṃ (sī. pī.) ⟫ pasāreti akammaneyyaṃ ⟪ akampaneyyaṃ (ka.) ⟫;
Setāni akkhīni yathā matassa, ko me imaṃ puttamakāsi evaṃ.
12.
 Idhāgamā  samaṇo dummavāsī, otallako paṃsupisācakova;
Saṅkāracoḷaṃ paṭimuñca kaṇṭhe, so te imaṃ puttamakāsi evaṃ.
13.
 Katamaṃ disaṃ agamā bhūripañño, akkhātha me māṇavā etamatthaṃ;
Gantvāna taṃ paṭikaremu accayaṃ, appeva naṃ putta labhemu jīvitaṃ.
14.
 Vehāyasaṃ  agamā bhūripañño, pathaddhuno pannaraseva cando;
Api cāpi so purimadisaṃ agacchi, saccappaṭiñño isi sādhurūpo.
15.
 Āvellitaṃ piṭṭhito uttamaṅgaṃ, bāhuṃ pasāreti akammaneyyaṃ;
Setāni akkhīni yathā matassa, ko  me imaṃ puttamakāsi evaṃ.
16.
 Yakkhā have santi mahānubhāvā, anvāgatā isayo sādhurūpā;
Te duṭṭhacittaṃ kupitaṃ viditvā, yakkhā hi te puttamakaṃsu evaṃ.
17.
 Yakkhā ca me puttamakaṃsu evaṃ, tvaññeva me mā kuddho ⟪ kuddha (ka.) ⟫ brahmacāri;
Tumheva ⟪ tuyheva (ka.) ⟫ pāde saraṇaṃ gatāsmi, anvāgatā puttasokena bhikkhu.
18.
 Tadeva hi etarahi ca mayhaṃ, manopadoso na mamatthi ⟪ mama natthi (pī.) ⟫ koci;
Putto ca te vedamadena matto, atthaṃ na jānāti adhicca vede.
19.
 Addhā have bhikkhu muhuttakena, sammuyhateva purisassa saññā;
Ekāparādhaṃ ⟪ etāparādhaṃ (ka.) ⟫ khama bhūripañña, na paṇḍitā kodhabalā bhavanti.
20.
 Idañca mayhaṃ uttiṭṭhapiṇḍaṃ, tava ⟪ natthi sī. pī. potthakesu ⟫ maṇḍabyo bhuñjatu appapañño;
Yakkhā ca te naṃ ⟪ te puttaṃ (syā.) ⟫ na viheṭhayeyyuṃ, putto  ca te hessati ⟪ hohiti (sī. pī.) ⟫ so arogo.
21.
 Maṇḍabya  bālosi parittapañño, yo puññakhettānamakovidosi;
Mahakkasāvesu dadāsi dānaṃ, kiliṭṭhakammesu asaññatesu.
22.
 Jaṭā ca kesā ajinā nivatthā, jarūdapānaṃva mukhaṃ parūḷhaṃ;
Pajaṃ imaṃ passatha dummarūpaṃ ⟪ rummarūpiṃ (sī. pī.) ⟫, na jaṭājinaṃ tāyati appapaññaṃ.
23.
 Yesaṃ rāgo ca doso ca, avijjā ca virājitā;
Khīṇāsavā arahanto, tesu dinnaṃ mahapphalanti.
Mātaṅgajātakaṃ paṭhamaṃ.

 498. Cittasambhūtajātakaṃ (2)
24.
 Sabbaṃ narānaṃ saphalaṃ suciṇṇaṃ, na kammunā kiñcana moghamatthi;
Passāmi sambhūtaṃ mahānubhāvaṃ, sakammunā  puññaphalūpapannaṃ.
25.
 Sabbaṃ  narānaṃ saphalaṃ suciṇṇaṃ, na kammunā kiñcana moghamatthi;
Kaccinnu cittassapi evamevaṃ, iddho mano tassa yathāpi mayhaṃ.
26.
 Sabbaṃ narānaṃ saphalaṃ suciṇṇaṃ, na kammunā kiñcana moghamatthi;
Cittampi jānāhi ⟪ cittaṃ vijānāhi (sī. pī.) ⟫ tatheva deva, iddho mano tassa yathāpi tuyhaṃ.
27.
 Bhavaṃ nu citto sutamaññato te, udāhu te koci naṃ etadakkhā;
Gāthā sugītā na mamatthi kaṅkhā, dadāmi te gāmavaraṃ satañca.
28.
 Na  cāhaṃ citto sutamaññato me, isī ca me etamatthaṃ asaṃsi;
‘‘Gantvāna rañño paṭigāhi ⟪ paṭigāyi (syā. ka.), paṭigāya (?) ⟫ gāthaṃ, api te varaṃ attamano dadeyya’’ ⟪ api nu te varaṃ attamano dadeyya (syā.), api nu te attamano varaṃ dade (ka.) ⟫.
29.
 Yojentu ve rājarathe, sukate cittasibbane;
Kacchaṃ nāgānaṃ bandhatha, gīveyyaṃ paṭimuñcatha.
30.
 Āhaññantu ⟪ āhaññare (syā.) ⟫ bherimudiṅgasaṅkhe ⟪ saṅkhā (syā.) ⟫, sīghāni yānāni ca yojayantu;
Ajjevahaṃ assamaṃ taṃ gamissaṃ, yattheva dakkhissamisiṃ nisinnaṃ.
31.
 Suladdhalābho vata me ahosi, gāthā sugītā parisāya majjhe;
Svāhaṃ isiṃ sīlavatūpapannaṃ, disvā patīto sumanohamasmi.
32.
 Āsanaṃ udakaṃ pajjaṃ, paṭiggaṇhātu no bhavaṃ;
Agghe bhavantaṃ pucchāma, agghaṃ kurutu no bhavaṃ.
33.
 Rammañca te āvasathaṃ karontu, nārīgaṇehi paricārayassu;
Karohi okāsamanuggahāya, ubhopi maṃ issariyaṃ karoma.
34.
 Disvā phalaṃ duccaritassa rāja, atho suciṇṇassa mahāvipākaṃ;
Attānameva paṭisaṃyamissaṃ, na patthaye putta ⟪ puttaṃ (sī. pī.) ⟫ pasuṃ dhanaṃ vā.
35.
 Dasevimā vassadasā, maccānaṃ idha jīvitaṃ;
Apattaññeva  taṃ odhiṃ, naḷo chinnova sussati.
36.
 Tattha  kā nandi kā khiḍḍā, kā ratī kā dhanesanā;
Kiṃ me puttehi dārehi, rāja muttosmi bandhanā.
37.
 Sohaṃ evaṃ pajānāmi ⟪ so ahaṃ suppajānāmi (sī. pī.) ⟫, maccu me nappamajjati;
Antakenādhipannassa, kā ratī kā dhanesanā.
38.
 Jāti narānaṃ adhamā janinda, caṇḍālayoni dvipadākaniṭṭhā ⟪ dipadākaniṭṭhā (sī. pī.) ⟫;
Sakehi kammehi supāpakehi, caṇḍālagabbhe ⟪ caṇḍāligabbhe (syā.) ⟫ avasimha pubbe.
39.
 Caṇḍālāhumha avantīsu, migā nerañjaraṃ pati;
Ukkusā nammadātīre ⟪ rammadātīre (syā. ka.) ⟫, tyajja brāhmaṇakhattiyā.
40.
 Upanīyati  jīvitamappamāyu, jarūpanītassa  na santi tāṇā;
Karohi pañcāla mameta ⟪ mameva (syā. ka.) ⟫ vākyaṃ, mākāsi kammāni dukkhudrayāni.
41.
 Upanīyati jīvitamappamāyu, jarūpanītassa na santi tāṇā;
Karohi pañcāla mameta vākyaṃ, mākāsi kammāni dukkhapphalāni.
42.
 Upanīyati jīvitamappamāyu, jarūpanītassa na santi tāṇā;
Karohi pañcāla mameta vākyaṃ, mākāsi kammāni rajassirāni.
43.
 Upanīyati jīvitamappamāyu, vaṇṇaṃ jarā hanti narassa jiyyato;
Karohi pañcāla mameta vākyaṃ, mākāsi kammaṃ nirayūpapattiyā.
44.
 Addhā  hi saccaṃ vacanaṃ tavetaṃ, yathā isī bhāsasi evametaṃ;
Kāmā ca me santi anapparūpā, te duccajā mādisakena bhikkhu.
45.
 Nāgo yathā paṅkamajjhe byasanno, passaṃ thalaṃ nābhisambhoti gantuṃ;
Evampahaṃ ⟪ evamahaṃ (syā.) ⟫ kāmapaṅke byasanno, na bhikkhuno maggamanubbajāmi.
46.
 Yathāpi mātā ca pitā ca puttaṃ, anusāsare kinti sukhī bhaveyya;
Evampi maṃ tvaṃ anusāsa bhante, yathā ciraṃ ⟪ yamācaraṃ (sī. pī. ka. aṭṭha.) ⟫ pecca sukhī bhaveyyaṃ.
47.
 No  ce tuvaṃ ussahase janinda, kāme ime mānusake pahātuṃ;
Dhammiṃ ⟪ dhammaṃ (sī. pī.) ⟫ baliṃ paṭṭhapayassu rāja, adhammakāro tava ⟪ adhammakāro ca te (sī. syā. pī.) ⟫ māhu raṭṭhe.
48.
 Dūtā vidhāvantu disā catasso, nimantakā samaṇabrāhmaṇānaṃ;
Te annapānena upaṭṭhahassu, vatthena senāsanapaccayena ca.
49.
 Annena pānena pasannacitto, santappaya samaṇabrāhmaṇe ca;
Datvā ca bhutvā ca yathānubhāvaṃ, anindito saggamupehi ⟪ mupeti (pī. ka.) ⟫ ṭhānaṃ.
50.
 Sace ca taṃ rāja mado saheyya, nārīgaṇehi paricārayantaṃ;
Imameva gāthaṃ manasī karohi, bhāsesi ⟪ bhāsehi (syā. pī. ka.) ⟫ cenaṃ parisāya majjhe.
51.
 Abbhokāsasayo  jantu, vajantyā khīrapāyito;
Parikiṇṇo suvānehi ⟪ supinehi (sī. pī.) ⟫, svājja rājāti vuccatīti.
Cittasambhūtajātakaṃ dutiyaṃ.

 499. Sivijātakaṃ (3)
52.
 Dūre  apassaṃ therova, cakkhuṃ yācitumāgato;
Ekanettā bhavissāma, cakkhuṃ me dehi yācito.
53.
 Kenānusiṭṭho  idha māgatosi, vanibbaka ⟪ vaṇibbaka (sī.) ⟫ cakkhupathāni yācituṃ;
Suduccajaṃ yācasi uttamaṅgaṃ, yamāhu nettaṃ purisena duccajaṃ.
54.
 Yamāhu devesu sujampatīti, maghavāti naṃ āhu manussaloke;
Tenānusiṭṭho idha māgatosmi, vanibbako cakkhupathāni yācituṃ.
55.
 Vanibbato ⟪ vanibbako (syā. pī.) ⟫ mayha vaniṃ ⟪ vanaṃ (ka.), vaṇiṃ (sī. syā. pī.) ⟫ anuttaraṃ, dadāhi te cakkhupathāni yācito;
Dadāhi me cakkhupathaṃ anuttaraṃ, yamāhu nettaṃ purisena duccajaṃ.
56.
 Yena atthena āgacchi ⟪ āgañchi (sī. pī.) ⟫, yamatthamabhipatthayaṃ;
Te te ijjhantu saṅkappā, labha cakkhūni brāhmaṇa.
57.
 Ekaṃ te yācamānassa, ubhayāni dadāmahaṃ;
Sa cakkhumā gaccha janassa pekkhato, yadicchase tvaṃ tadate samijjhatu.
58.
 Mā  no deva adā cakkhuṃ, mā no sabbe parākari ⟪ parakkari (syā. ka. aṭṭha.), parikkari (ka.) pari + ā + kari = parākari ⟫;
Dhanaṃ dehi mahārāja, muttā veḷuriyā bahū.
59.
 Yutte deva rathe dehi, ājānīye calaṅkate;
Nāge dehi mahārāja, hemakappanavāsase.
60.
 Yathā taṃ sivayo ⟪ sīviyo (syā.) ⟫ sabbe, sayoggā sarathā sadā;
Samantā parikireyyuṃ ⟪ parikareyyuṃ (syā. pī.) ⟫, evaṃ dehi rathesabha.
61.
 Yo ve dassanti vatvāna, adāne kurute mano;
Bhūmyaṃ ⟪ bhūmyā (sī. pī.) ⟫ so patitaṃ pāsaṃ, gīvāyaṃ paṭimuñcati.
62.
 Yo ve dassanti vatvāna, adāne kurute mano;
Pāpā pāpataro hoti, sampatto yamasādhanaṃ.
63.
 Yañhi yāce tañhi dade, yaṃ na yāce na taṃ dade;
Svāhaṃ tameva dassāmi, yaṃ maṃ yācati brāhmaṇo.
64.
 Āyuṃ nu vaṇṇaṃ nu sukhaṃ balaṃ nu, kiṃ patthayāno nu janinda desi;
Kathañhi rājā sivinaṃ anuttaro, cakkhūni dajjā paralokahetu.
65.
 Na vāhametaṃ yasasā dadāmi, na puttamicche na dhanaṃ na raṭṭhaṃ;
Satañca dhammo carito purāṇo, icceva dāne ramate mano mama ⟪ mamaṃ (sī. pī.) ⟫.
66.
 Sakhā  ca mitto ca mamāsi sīvika ⟪ sīvaka (sī. pī.) ⟫, susikkhito sādhu karohi me vaco;
Uddharitvā ⟪ uddhatva (sī.), laddha tvaṃ (pī.) ⟫ cakkhūni mamaṃ jigīsato, hatthesu ṭhapehi ⟪ āvesi (sī.) ⟫ vanibbakassa.
67.
 Codito  sivirājena, siviko vacanaṅkaro;
Rañño cakkhūnuddharitvā ⟪ cakkhūni uddhatvā (sī. pī.) ⟫, brāhmaṇassūpanāmayi;
Sacakkhu brāhmaṇo āsi, andho rājā upāvisi.
68.
 Tato so katipāhassa, uparūḷhesu cakkhusu;
Sūtaṃ āmantayī rājā, sivīnaṃ raṭṭhavaḍḍhano.
69.
 Yojehi sārathi yānaṃ, yuttañca paṭivedaya;
Uyyānabhūmiṃ gacchāma, pokkharañño vanāni ca.
70.
 So ca pokkharaṇītīre ⟪ pokkharaṇiyā tīre (sī. pī.) ⟫, pallaṅkena upāvisi;
Tassa sakko pāturahu, devarājā sujampati.
71.
 Sakkohamasmi devindo, āgatosmi tavantike;
Varaṃ varassu rājīsi, yaṃ kiñci manasicchasi.
72.
 Pahūtaṃ me dhanaṃ sakka, balaṃ koso canappako;
Andhassa me sato dāni, maraṇaññeva ruccati.
73.
 Yāni  saccāni dvipadinda, tāni bhāsassu khattiya;
Saccaṃ te bhaṇamānassa, puna cakkhu bhavissati.
74.
 Ye maṃ yācitumāyanti, nānāgottā vanibbakā;
Yopi maṃ yācate tattha, sopi me manaso piyo;
Etena saccavajjena, cakkhu me upapajjatha.
75.
 Yaṃ maṃ so yācituṃ āgā, dehi cakkhunti brāhmaṇo;
Tassa cakkhūni pādāsiṃ, brāhmaṇassa vanibbato ⟪ vaṇibbino (sī.), vanibbino (pī.) ⟫.
76.
 Bhiyyo maṃ āvisī pīti, somanassañcanappakaṃ;
Etena saccavajjena, dutiyaṃ me upapajjatha.
77.
 Dhammena bhāsitā gāthā, sivīnaṃ raṭṭhavaḍḍhana;
Etāni tava nettāni, dibbāni paṭidissare.
78.
 Tirokuṭṭaṃ tiroselaṃ, samatiggayha pabbataṃ;
Samantā yojanasataṃ, dassanaṃ anubhontu te.
79.
 Ko  nīdha vittaṃ na dadeyya yācito, api visiṭṭhaṃ supiyampi attano;
Tadiṅgha sabbe sivayo samāgatā, dibbāni nettāni mamajja passatha.
80.
 Tirokuṭṭaṃ tiroselaṃ, samatiggayha pabbataṃ;
Samantā yojanasataṃ, dassanaṃ anubhonti me.
81.
 Na  cāgamattā paramatthi kiñci, maccānaṃ idha jīvite;
Datvāna  mānusaṃ ⟪ datvā mānusakaṃ (sī.) ⟫ cakkhuṃ, laddhaṃ me ⟪ me iti padaṃ natthi sī. potthake ⟫ cakkhuṃ amānusaṃ.
82.
 Etampi disvā sivayo, detha dānāni bhuñjatha;
Datvā ca bhutvā ca yathānubhāvaṃ, aninditā saggamupetha ṭhānanti.
Sivijātakaṃ tatiyaṃ.

 500. Sirīmantajātakaṃ (4)
83.
 Paññāyupetaṃ siriyā vihīnaṃ, yasassinaṃ vāpi apetapaññaṃ;
Pucchāmi taṃ senaka etamatthaṃ, kamettha seyyo kusalā vadanti.
84.
 Dhīrā ca bālā ca have janinda, sippūpapannā ca asippino ca;
Sujātimantopi ajātimassa, yasassino pesakarā ⟪ pessakarā (sī. pī.) ⟫ bhavanti;
Etampi disvāna ahaṃ vadāmi, pañño nihīno sirīmāva ⟪ sirimāva (sī. syā. pī.) ⟫ seyyo.
85.
 Tuvampi pucchāmi anomapañña, mahosadha kevaladhammadassi;
Bālaṃ yasassiṃ paṇḍitaṃ appabhogaṃ, kamettha  seyyo kusalā vadanti.
86.
 Pāpāni  kammāni karoti bālo ⟪ karonti bālā (syā. ka.) ⟫, idhameva ⟪ idameva (syā. ka. aṭṭha.), imameva (ka.) ⟫ seyyo iti maññamāno ⟪ maññamānā (syā. ka.) ⟫;
Idhalokadassī paralokamadassī, ubhayattha bālo kalimaggahesi;
Etampi disvāna ahaṃ vadāmi, paññova seyyo na yasassi bālo.
87.
 Na sippametaṃ vidadhāti bhogaṃ, na bandhuvā ⟪ na bandhavā (sī. syā. ka.) ⟫ na sarīravaṇṇo yo ⟪ na sarīrāvakāso (sī. syā. pī.) ⟫;
Passeḷamūgaṃ sukhamedhamānaṃ, sirī hi naṃ bhajate goravindaṃ ⟪ gorimandaṃ (sī. pī.) ⟫;
Etampi disvāna ahaṃ vadāmi, pañño nihīno sirīmāva seyyo.
88.
 Laddhā sukhaṃ majjati appapañño, dukkhena phuṭṭhopi pamohameti;
Āgantunā dukkhasukhena phuṭṭho, pavedhati vāricarova ghamme;
Etampi disvāna ahaṃ vadāmi, paññova seyyo na yasassi bālo.
89.
 Dumaṃ yathā sāduphalaṃ araññe, samantato  samabhisaranti ⟪ samabhicaranti (sī. pī.) ⟫ pakkhī;
Evampi aḍḍhaṃ sadhanaṃ sabhogaṃ, bahujjano bhajati atthahetu;
Etampi disvāna ahaṃ vadāmi, pañño nihīno sirīmāva seyyo.
90.
 Na sādhu balavā bālo, sāhasā vindate dhanaṃ;
Kandantametaṃ dummedhaṃ, kaḍḍhanti nirayaṃ bhusaṃ;
Etampi disvāna ahaṃ vadāmi, paññova seyyo na yasassi bālo.
91.
 Yā  kāci najjo gaṅgamabhissavanti, sabbāva tā nāmagottaṃ jahanti;
Gaṅgā samuddaṃ paṭipajjamānā, na khāyate iddhiṃ paññopi loke ⟪ iddhiparo hi loke (ka. sī. syā.), iddhiparo hi loko (sī. pī. aṭṭha.) ⟫;
Etampi disvāna ahaṃ vadāmi, pañño nihīno sirīmāva seyyo.
92.
 Yametamakkhā udadhiṃ mahantaṃ, savanti najjo sabbakālamasaṅkhyaṃ;
So sāgaro niccamuḷāravego, velaṃ na acceti mahāsamuddo.
93.
 Evampi  bālassa pajappitāni, paññaṃ na acceti sirī kadāci;
Etampi disvāna ahaṃ vadāmi, paññova seyyo na yasassi bālo.
94.
 Asaññato cepi paresamatthaṃ, bhaṇāti sandhānagato ⟪ saṇṭhānagato (syā. pī.), santhānagato (sī.) ⟫ yasassī;
Tasseva taṃ rūhati ñātimajjhe, sirī hi naṃ ⟪ sirihīnaṃ (sī. ka.), sirīhīnaṃ (syā. pī.) ⟫ kārayate na paññā ⟪ na pañño (sī.), na paññaṃ (syā. ka.) ⟫;
Etampi disvāna ahaṃ vadāmi, pañño nihīno sirīmāva seyyo.
95.
 Parassa vā attano vāpi hetu, bālo musā bhāsati appapañño;
So nindito hoti sabhāya majjhe, pacchāpi ⟪ peccampi (sī. pī.), peccāpi (?) ⟫ so duggatigāmī hoti;
Etampi disvāna ahaṃ vadāmi, paññova seyyo na yasassi bālo.
96.
 Atthampi  ce bhāsati bhūripañño, anāḷhiyo ⟪ anālayo (pī.) ⟫ appadhano daliddo;
Na tassa taṃ rūhati ñātimajjhe, sirī  ca paññāṇavato na hoti;
Etampi disvāna ahaṃ vadāmi, pañño nihīno sirīmāva seyyo.
97.
 Parassa vā attano vāpi hetu, na bhāsati alikaṃ bhūripañño;
So pūjito hoti sabhāya majjhe, pacchāpi so suggatigāmī hoti;
Etampi disvāna ahaṃ vadāmi, paññova seyyo na yasassi bālo.
98.
 Hatthī gavassā maṇikuṇḍalā ca, thiyo ca iddhesu kulesu jātā;
Sabbāva tā upabhogā bhavanti, iddhassa posassa aniddhimanto;
Etampi disvāna ahaṃ vadāmi, pañño nihīno sirīmāva seyyo.
99.
 Asaṃvihitakammantaṃ, bālaṃ dummedhamantinaṃ;
Sirī jahati dummedhaṃ, jiṇṇaṃva urago tacaṃ;
Etampi disvāna ahaṃ vadāmi, paññova seyyo na yasassi bālo.
100.
 Pañca paṇḍitā mayaṃ bhaddante, sabbe  pañjalikā upaṭṭhitā;
Tvaṃ no abhibhuyya issarosi, sakkova bhūtapati devarājā;
Etampi disvāna ahaṃ vadāmi, pañño nihīno sirīmāva seyyo.
101.
 Dāsova  paññassa yasassi bālo, atthesu jātesu tathāvidhesu;
Yaṃ paṇḍito nipuṇaṃ saṃvidheti, sammohamāpajjati tattha bālo;
Etampi disvāna ahaṃ vadāmi, paññova seyyo na yasassi bālo.
102.
 Addhā hi paññāva sataṃ pasatthā, kantā sirī bhogaratā manussā;
Ñāṇañca buddhānamatulyarūpaṃ, paññaṃ na acceti sirī kadāci.
103.
 Yaṃ taṃ apucchimha akittayī no, mahosadha kevaladhammadassī;
Gavaṃ sahassaṃ usabhañca nāgaṃ, ājaññayutte ca rathe dasa ime;
Pañhassa veyyākaraṇena tuṭṭho, dadāmi  te gāmavarāni soḷasāti.
Sirīmantajātakaṃ ⟪ sirimandajātakaṃ (sī. syā. pī.) ⟫ catutthaṃ.

 501. Rohaṇamigajātakaṃ (5)
104.
 Ete yūthā patiyanti, bhītā maraṇassa ⟪ maraṇā (syā. pī.), maraṇa (ka.) ⟫ cittaka;
Gaccha tuvampi mākaṅkhi, jīvissanti tayā saha.
105.
 Nāhaṃ rohaṇa ⟪ rohanta (sī. pī.), rohana (syā.) ⟫ gacchāmi, hadayaṃ me avakassati;
Na taṃ ahaṃ jahissāmi, idha hissāmi jīvitaṃ.
106.
 Te hi nūna marissanti, andhā apariṇāyakā;
Gaccha tuvampi mākaṅkhi, jīvissanti tayā saha.
107.
 Nāhaṃ rohaṇa gacchāmi, hadayaṃ me avakassati;
Na taṃ baddhaṃ ⟪ bandhaṃ (ka.) ⟫ jahissāmi, idha hissāmi jīvitaṃ.
108.
 Gaccha  bhīru palāyassu, kūṭe baddhosmi āyase;
Gaccha tuvampi mākaṅkhi, jīvissanti tayā saha.
109.
 Nāhaṃ rohaṇa gacchāmi, hadayaṃ me avakassati;
Na taṃ ahaṃ jahissāmi, idha hissāmi jīvitaṃ.
110.
 Te hi nūna marissanti, andhā apariṇāyakā;
Gaccha tuvampi mākaṅkhi, jīvissanti tayā saha.
111.
 Nāhaṃ rohaṇa gacchāmi, hadayaṃ me avakassati;
Na  taṃ baddhaṃ jahissāmi, idha hissāmi jīvitaṃ.
112.
 Ayaṃ so luddako eti, luddarūpo ⟪ ruddarūpo (sī. pī.) ⟫ sahāvudho;
Yo no vadhissati ajja, usunā sattiyā api ⟪ mapi (sī. syā. pī.) ⟫.
113.
 Sā  muhuttaṃ palāyitvā, bhayaṭṭā ⟪ bhayaṭṭhā (pī.) ⟫ bhayatajjitā;
Sudukkaraṃ akarā bhīru, maraṇāyūpanivattatha.
114.
 Kinnu teme migā honti, muttā baddhaṃ upāsare;
Na taṃ cajitumicchanti, jīvitassapi kāraṇā.
115.
 Bhātaro honti me ludda, sodariyā ekamātukā;
Na maṃ cajitumicchanti, jīvitassapi kāraṇā.
116.
 Te hi nūna marissanti, andhā apariṇāyakā;
Pañcannaṃ jīvitaṃ dehi, bhātaraṃ muñca luddaka.
117.
 So vo ahaṃ pamokkhāmi, mātāpettibharaṃ migaṃ;
Nandantu mātāpitaro, muttaṃ disvā mahāmigaṃ.
118.
 Evaṃ luddaka nandassu, saha sabbehi ñātibhi;
Yathāhamajja nandāmi, muttaṃ disvā mahāmigaṃ.
119.
 Kathaṃ tvaṃ pamokkho ⟪ kathaṃ pamokkho (sī. pī.), kathaṃ te parokkho (?) ⟫ āsi, upanītasmi jīvite;
Kathaṃ putta amocesi, kūṭapāsamha luddako.
120.
 Bhaṇaṃ kaṇṇasukhaṃ vācaṃ, hadayaṅgaṃ hadayassitaṃ;
Subhāsitāhi vācāhi, cittako maṃ amocayi.
121.
 Bhaṇaṃ  kaṇṇasukhaṃ vācaṃ, hadayaṅgaṃ hadayassitaṃ;
Subhāsitāhi  vācāhi, sutanā maṃ amocayi.
122.
 Sutvā kaṇṇasukhaṃ vācaṃ, hadayaṅgaṃ hadayassitaṃ;
Subhāsitāni sutvāna, luddako maṃ amocayi.
123.
 Evaṃ ānandito hotu, saha dārehi luddako;
Yathā mayajja nandāma, disvā rohaṇamāgataṃ.
124.
 Nanu tvaṃ avaca ⟪ avacā (sī. pī.) ⟫ ludda, ‘‘migacammāni āhariṃ’’;
Atha kena nu vaṇṇena, migacammāni nāhari.
125.
 Āgamā ceva hatthatthaṃ, kūṭapāsañca so migo;
Abajjhi taṃ ⟪ abajjhi tañca (pī.) ⟫ migarājaṃ, tañca muttā upāsare.
126.
 Tassa me ahu saṃvego, abbhuto lomahaṃsano;
Imañcāhaṃ migaṃ haññe, ajja hissāmi jīvitaṃ.
127.
 Kīdisā te migā ludda, kīdisā dhammikā migā;
Kathaṃvaṇṇā kathaṃsīlā, bāḷhaṃ kho ne pasaṃsasi.
128.
 Odātasiṅgā  sucivāḷā, jātarūpatacūpamā;
Pādā lohitakā tesaṃ, añjitakkhā manoramā.
129.
 Edisā te migā deva, edisā dhammikā migā;
Mātāpettibharā deva, na te so abhihārituṃ ⟪ abhihārayuṃ (ka. sī.), abhihārayiṃ (syā.), abhihārayaṃ (pī.) ⟫.
130.
 Dammi nikkhasataṃ ludda, thūlañca maṇikuṇḍalaṃ;
Catussadañca ⟪ caturassañca (syā. ka.) ⟫ pallaṅkaṃ, umāpupphasarinnibhaṃ ⟪ ummāpupphasirinnibhaṃ (sī. syā. pī. ka.) ⟫.
131.
 Dve  ca sādisiyo bhariyā, usabhañca gavaṃ sataṃ;
Dhammena rajjaṃ kāressaṃ, bahukāro mesi luddaka.
132.
 Kasivāṇijjā ⟪ kasī vaṇijjā (sī. syā. pī.) ⟫ iṇadānaṃ, uñchācariyā ca luddaka;
Etena dāraṃ posehi, mā pāpaṃ akarī punāti ⟪ akarā punanti (ka. sī. pī.) ⟫.
Rohaṇamigajātakaṃ ⟪ rohantamigajātakaṃ (sī. pī.) ⟫ pañcamaṃ.

 502. Cūḷahaṃsajātakaṃ (6)
133.
 Ete  haṃsā pakkamanti, vakkaṅgā bhayameritā;
Harittaca hemavaṇṇa, kāmaṃ sumukha pakkama.
134.
 Ohāya maṃ ñātigaṇā, ekaṃ pāsavasaṃ gataṃ;
Anapekkhamānā ⟪ nāpekkhamānā (ka.) ⟫ gacchanti, kiṃ eso avahiyyasi.
135.
 Pateva patataṃ seṭṭha, natthi baddhe sahāyatā ⟪ sahāyakā (syā.) ⟫;
Mā anīghāya hāpesi, kāmaṃ sumukha pakkama.
136.
 Nāhaṃ ‘‘dukkhapareto’’ti ⟪ dukkhaparetopi (ka.) ⟫, dhataraṭṭha tuvaṃ ⟪ tavaṃ (sī. pī.) ⟫ jahe;
Jīvitaṃ maraṇaṃ vā me, tayā saddhiṃ bhavissati.
137.
 Etadariyassa kalyāṇaṃ, yaṃ tvaṃ sumukha bhāsasi;
Tañca vīmaṃsamānohaṃ, ‘‘patatetaṃ’’ avassajiṃ.
138.
 Apadena padaṃ yāti, antalikkhacaro ⟪ antalikkhe caro (sī. pī.) ⟫ dijo;
Ārā pāsaṃ na bujjhi tvaṃ, haṃsānaṃ pavaruttama ⟪ pavaruttamo (ka. sī. pī.) ⟫.
139.
 Yadā parābhavo hoti, poso jīvitasaṅkhaye;
Atha  jālañca pāsañca, āsajjāpi na bujjhati.
140.
 Ete haṃsā pakkamanti, vakkaṅgā bhayameritā;
Harittaca hemavaṇṇa, tvaññeva ⟪ tvañca taṃ (sī.), tvañca (pī.) ⟫ avahiyyasi.
141.
 Ete  bhutvā ca pitvā ca, pakkamanti vihaṅgamā;
Anapekkhamānā vakkaṅgā, tvaññeveko upāsasi.
142.
 Kinnu tyāyaṃ ⟪ tāyaṃ (sī. syā. pī.) ⟫ dijo hoti, mutto baddhaṃ upāsasi;
Ohāya sakuṇā yanti, kiṃ eko avahiyyasi.
143.
 Rājā me so dijo mitto, sakhā pāṇasamo ca me;
Neva naṃ vijahissāmi, yāva kālassa pariyāyaṃ.
144.
 Yo ca tvaṃ sakhino hetu, pāṇaṃ cajitumicchasi;
So te sahāyaṃ muñcāmi, hotu rājā tavānugo.
145.
 Evaṃ  luddaka nandassu, saha sabbehi ñātibhi;
Yathāhamajja nandāmi, disvā muttaṃ dijādhipaṃ.
146.
 Kaccinnu bhoto kusalaṃ, kacci bhoto anāmayaṃ;
Kacci raṭṭhamidaṃ phītaṃ, dhammena manusāsasi.
147.
 Kusalañceva me haṃsa, atho haṃsa anāmayaṃ;
Atho raṭṭhamidaṃ phītaṃ, dhammena manusāsahaṃ.
148.
 Kacci bhoto amaccesu, doso koci na vijjati;
Kacci ārā amittā te, chāyā dakkhiṇatoriva.
149.
 Athopi me amaccesu, doso koci na vijjati;
Atho  ārā amittā me, chāyā dakkhiṇatoriva.
150.
 Kacci te sādisī bhariyā, assavā piyabhāṇinī;
Puttarūpayasūpetā, tava chandavasānugā.
151.
 Atho me sādisī bhariyā, assavā piyabhāṇinī;
Puttarūpayasūpetā, mama chandavasānugā.
152.
 Kacci te bahavo puttā, sujātā raṭṭhavaḍḍhana;
Paññājavena sampannā, sammodanti tato tato.
153.
 Satameko ca me puttā, dhataraṭṭha mayā sutā;
Tesaṃ tvaṃ kiccamakkhāhi, nāvarujjhanti ⟪ nāvarajjhanti (ka. sī. pī.) ⟫ te vaco.
154.
 Upapannopi ce hoti, jātiyā vinayena vā;
Atha pacchā kurute yogaṃ, kicche ⟪ kicce (sī. syā. pī.) ⟫ āpāsu ⟪ āvāsu (syā.), āpadāsu (ka.) ⟫ sīdati.
155.
 Tassa saṃhīrapaññassa, vivaro jāyate mahā;
Rattimandhova ⟪ nattamandhova (sī. pī.) ⟫ rūpāni, thūlāni manupassati.
156.
 Asāre  sārayogaññū, matiṃ na tveva vindati;
Sarabhova giriduggasmiṃ, antarāyeva sīdati.
157.
 Hīnajaccopi ce hoti, uṭṭhātā dhitimā naro;
Ācārasīlasampanno, nise aggīva bhāsati.
158.
 Etaṃ  me upamaṃ katvā, putte vijjāsu vācaya ⟪ ṭhāpasa (syā. ka.) ⟫;
Saṃvirūḷhetha medhāvī, khette bījaṃva ⟪ khettabījaṃva (sī. pī.) ⟫ vuṭṭhiyāti.
Cūḷahaṃsajātakaṃ chaṭṭhaṃ.

 503. Sattigumbajātakaṃ (7)
159.
 Migaluddo  mahārājā, pañcālānaṃ rathesabho;
Nikkhanto saha senāya, ogaṇo vanamāgamā.
160.
 Tatthaddasā araññasmiṃ, takkarānaṃ kuṭiṃ kataṃ;
Tassā ⟪ tasmā (syā. pī. ka.) ⟫ kuṭiyā nikkhamma, suvo luddāni bhāsati.
161.
 Sampannavāhano poso, yuvā sammaṭṭhakuṇḍalo ⟪ kuṇḍalī (syā. ka.) ⟫;
Sobhati lohituṇhīso, divā sūriyova bhāsati.
162.
 Majjhanhike ⟪ majjhantike (sabbattha) ⟫ sampatike, sutto rājā sasārathi;
Handassābharaṇaṃ sabbaṃ, gaṇhāma sāhasā ⟪ sahasā (sī. syā. pī.) ⟫ mayaṃ.
163.
 Nisīthepi raho dāni, sutto rājā sasārathi;
Ādāya vatthaṃ maṇikuṇḍalañca, hantvāna sākhāhi avattharāma.
164.
 Kinnu ummattarūpova, sattigumba pabhāsasi;
Durāsadā hi rājāno, aggi pajjalito yathā.
165.
 Atha tvaṃ patikolamba, matto thullāni gajjasi;
Mātari mayhaṃ naggāya, kinnu tvaṃ vijigucchase.
166.
 Uṭṭhehi samma taramāno, rathaṃ yojehi sārathi;
Sakuṇo me na ruccati, aññaṃ gacchāma assamaṃ.
167.
 Yutto ratho mahārāja, yutto ca balavāhano;
Adhitiṭṭha mahārāja, aññaṃ gacchāma assamaṃ.
168.
 Ko  numeva gatā ⟪ kva nu’me’pagatā (?) ⟫ sabbe, ye asmiṃ paricārakā;
Esa gacchati pañcālo, mutto tesaṃ adassanā.
169.
 Kodaṇḍakāni  gaṇhatha, sattiyo tomarāni ca;
Esa gacchati pañcālo, mā vo muñcittha jīvataṃ ⟪ jīvitaṃ (bahūsu) ⟫.
170.
 Athāparo paṭinandittha, suvo lohitatuṇḍako;
Svāgataṃ te mahārāja, atho te adurāgataṃ;
Issarosi anuppatto, yaṃ idhatthi pavedaya.
171.
 Tindukāni piyālāni, madhuke kāsumāriyo;
Phalāni khuddakappāni, bhuñja rāja varaṃ varaṃ.
172.
 Idampi pānīyaṃ sītaṃ, ābhataṃ girigabbharā;
Tato piva mahārāja, sace tvaṃ abhikaṅkhasi.
173.
 Araññaṃ uñchāya gatā, ye asmiṃ paricārakā;
Sayaṃ uṭṭhāya gaṇhavho, hatthā me natthi dātave.
174.
 Bhaddako vatayaṃ pakkhī, dijo paramadhammiko;
Atheso itaro pakkhī, suvo luddāni bhāsati.
175.
 ‘‘Etaṃ hanatha bandhatha, mā vo muñcittha jīvataṃ’’;
Iccevaṃ vilapantassa, sotthiṃ ⟪ sotthī (syā.) ⟫ pattosmi assamaṃ.
176.
 Bhātarosma mahārāja, sodariyā ekamātukā;
Ekarukkhasmiṃ saṃvaḍḍhā, nānākhettagatā ubho.
177.
 Sattigumbo ca corānaṃ, ahañca isīnaṃ idha;
Asataṃ  so, sataṃ ahaṃ, tena dhammena no vinā.
178.
 Tattha vadho ca bandho ca, nikatī vañcanāni ca;
Ālopā sāhasākārā, tāni so tattha sikkhati.
179.
 Idha saccañca dhammo ca, ahiṃsā saṃyamo damo;
Āsanūdakadāyīnaṃ, aṅke vaddhosmi bhāradha ⟪ bhārata (sī. syā. pī.) ⟫.
180.
 Yaṃ yañhi rāja bhajati, santaṃ vā yadi vā asaṃ;
Sīlavantaṃ visīlaṃ vā, vasaṃ tasseva gacchati.
181.
 Yādisaṃ kurute mittaṃ, yādisaṃ cūpasevati;
Sopi tādisako hoti, sahavāso hi ⟪ sahavāsopi (syā. ka.) ⟫ tādiso.
182.
 Sevamāno  sevamānaṃ, samphuṭṭho samphusaṃ paraṃ;
Saro diddho kalāpaṃva, alittamupalimpati;
Upalepabhayā ⟪ upalimpabhayā (syā. ka.) ⟫ dhīro, neva pāpasakhā siyā.
183.
 Pūtimacchaṃ  kusaggena, yo naro upanayhati;
Kusāpi pūti ⟪ pūtī (sī. pī.) ⟫ vāyanti, evaṃ bālūpasevanā.
184.
 Tagarañca palāsena, yo naro upanayhati;
Pattāpi surabhi ⟪ surabhī (sī. syā. pī.) ⟫ vāyanti, evaṃ dhīrūpasevanā.
185.
 Tasmā pattapuṭasseva ⟪ phalapuṭasseva (sī. pī.), palapuṭasseva (ka. aṭṭha.), palāsapuṭasseva (syā. ka.) ⟫, ñatvā sampākamattano;
Asante nopaseveyya, sante seveyya paṇḍito;
Asanto nirayaṃ nenti, santo pāpenti suggatinti.
Sattigumbajātakaṃ sattamaṃ.

 504. Bhallātiyajātakaṃ (8)
186.
 Bhallātiyo ⟪ bhallāṭiyo (sī. pī.) ⟫ nāma ahosi rājā, raṭṭhaṃ pahāya migavaṃ acāri so;
Agamā girivaraṃ gandhamādanaṃ, supupphitaṃ ⟪ sampupphitaṃ (sī. pī.) ⟫ kimpurisānuciṇṇaṃ.
187.
 Sāḷūrasaṅghañca nisedhayitvā, dhanuṃ ⟪ dhanu (sī. syā. pī.) ⟫ kalāpañca so nikkhipitvā;
Upāgami vacanaṃ vattukāmo, yatthaṭṭhitā kimpurisā ahesuṃ.
188.
 Himaccaye hemavatāya tīre, kimidhaṭṭhitā mantayavho abhiṇhaṃ;
Pucchāmi vo mānusadehavaṇṇe, kathaṃ nu ⟪ kathaṃ vo (sī. syā. pī.) ⟫ jānanti manussaloke.
189.
 Mallaṃ  giriṃ paṇḍarakaṃ tikūṭaṃ, sītodakā ⟪ sītodiyā (sī. pī.), sītodikā (?) ⟫ anuvicarāma najjo;
Migā manussāva nibhāsavaṇṇā, jānanti no kimpurisāti ludda.
190.
 Sukiccharūpaṃ paridevayavho ⟪ paridevathavho (?) moggallānabyākaraṇe 6.38 suttaṃ ⟫, āliṅgito cāsi piyo piyāya;
Pucchāmi vo mānusadehavaṇṇe, kimidha vane rodatha appatītā.
191.
 Sukiccharūpaṃ paridevayavho, āliṅgito cāsi piyo piyāya;
Pucchāmi vo mānusadehavaṇṇe, kimidha vane vilapatha appatītā.
192.
 Sukiccharūpaṃ paridevayavho, āliṅgito cāsi piyo piyāya;
Pucchāmi vo mānusadehavaṇṇe, kimidha  vane socatha appatītā.
193.
 Mayekarattaṃ ⟪ rattiṃ (pī.) ⟫ vippavasimha ludda, akāmakā aññamaññaṃ sarantā;
Tamekarattaṃ anutappamānā, socāma ‘‘sā ratti punaṃ na hessati’’.
194.
 Yamekarattaṃ anutappathetaṃ, dhanaṃ va naṭṭhaṃ pitaraṃ va petaṃ;
Pucchāmi vo mānusadehavaṇṇe, kathaṃ vinā vāsamakappayittha.
195.
 Yamimaṃ ⟪ yayimaṃ (ka. sī.) ⟫ nadiṃ passasi sīghasotaṃ, nānādumacchādanaṃ selakūlaṃ ⟪ dumacchadanaṃ selakūṭaṃ (sī. pī.), dumasañchannaṃ selakūlaṃ (ka.) ⟫;
Taṃ me piyo uttari vassakāle, mamañca  maññaṃ anubandhatīti.
196.
 Ahañca  aṅkolakamocināmi, atimuttakaṃ sattaliyothikañca;
‘‘Piyo ca me hehiti mālabhārī, ahañca naṃ mālinī ajjhupessaṃ’’.
197.
 Ahañcidaṃ kuravakamocināmi, uddālakā pāṭalisindhuvārakā ⟪ sindhuvāritā (syā. pī. ka.) ⟫;
‘‘Piyo ca me hehiti mālabhārī, ahañca naṃ mālinī ajjhupessaṃ’’.
198.
 Ahañca sālassa supupphitassa, oceyya pupphāni karomi mālaṃ;
‘‘Piyo ca me hehiti mālabhārī, ahañca naṃ mālinī ajjhupessaṃ’’.
199.
 Ahañca sālassa supupphitassa, oceyya pupphāni karomi bhāraṃ;
Idañca no hehiti santharatthaṃ, yatthajjimaṃ ⟪ yatthajjamaṃ (sī. pī.) ⟫ viharissāma ⟪ viharissāmu (pī.) ⟫ rattiṃ.
200.
 Ahañca kho agaḷuṃ ⟪ aggalu (syā. ka.), akaluṃ (pī.) ⟫ candanañca, silāya piṃsāmi pamattarūpā;
‘‘Piyo ca me hehiti rositaṅgo, ahañca  naṃ rositā ajjhupessaṃ’’.
201.
 Athāgamā salilaṃ sīghasotaṃ, nudaṃ sāle salaḷe kaṇṇikāre;
Āpūratha ⟪ apūratha (sī. pī.), āpūrathe (syā.) ⟫ tena muhuttakena, sāyaṃ nadī āsi mayā suduttarā.
202.
 Ubhosu tīresu mayaṃ tadā ṭhitā, sampassantā ubhayo aññamaññaṃ;
Sakimpi rodāma sakiṃ hasāma, kicchena no āgamā ⟪ agamā (sī. syā. pī.) ⟫ saṃvarī sā.
203.
 Pātova ⟪ pāto ca (sī. syā. pī.) ⟫ kho uggate sūriyamhi, catukkaṃ nadiṃ uttariyāna ludda;
Āliṅgiyā aññamaññaṃ mayaṃ ubho, sakimpi rodāma sakiṃ hasāma.
204.
 Tīhūnakaṃ sattasatāni ludda, yamidha mayaṃ vippavasimha pubbe;
Vassekimaṃ ⟪ vāsekimaṃ (sī. pī.) ⟫ jīvitaṃ bhūmipāla, ko nīdha kantāya vinā vaseyya.
205.
 Āyuñca vo kīvatako nu samma, sacepi jānātha vadetha āyuṃ;
Anussavā vuḍḍhato āgamā vā, akkhātha  me taṃ avikampamānā.
206.
 Āyuñca no vassasahassaṃ ludda, na cantarā pāpako atthi rogo;
Appañca ⟪ appaṃva (syā. ka.) ⟫ dukkhaṃ sukhameva bhiyyo, avītarāgā vijahāma jīvitaṃ.
207.
 Idañca sutvāna amānusānaṃ, bhallātiyo ittara jīvitanti;
Nivattatha na migavaṃ acari, adāsi dānāni abhuñji bhoge.
208.
 Idañca sutvāna amānusānaṃ, sammodatha mā kalahaṃ akattha;
Mā vo tapī attakammāparādho, yathāpi te kimpurisekarattaṃ.
209.
 Idañca  sutvāna amānusānaṃ, sammodatha mā vivādaṃ akattha;
Mā vo tapī attakammāparādho, yathāpi te kimpurisekarattaṃ.
210.
 Vividhaṃ ⟪ vividha (sī. syā.) ⟫ adhimanā suṇomahaṃ, vacanapathaṃ tava atthasaṃhitaṃ;
Muñcaṃ ⟪ muñca (sī. pī.) ⟫ giraṃ nudaseva me daraṃ, samaṇa  sukhāvaha jīva me ciranti.
Bhallātiyajātakaṃ aṭṭhamaṃ.

 505. Somanassajātakaṃ (9)
211.
 Ko taṃ hiṃsati heṭheti, kiṃ ⟪ kinnu (pī. ka.) ⟫ dummano socasi appatīto;
Kassajja mātāpitaro rudantu, kvajja setu ⟪ ko nvejja seti (ka.), ko ajja setu (?) ⟫ nihato pathabyā.
212.
 Tuṭṭhosmi deva tava dassanena, cirassaṃ passāmi taṃ bhūmipāla;
Ahiṃsako reṇumanuppavissa, puttena te heṭhayitosmi ⟪ pothayitosmi (ka.) ⟫ deva.
213.
 Āyantu dovārikā khaggabandhā ⟪ khaggabaddhā (sī. pī.) ⟫, kāsāviyā yantu ⟪ hantu (ka.) ⟫ antepurantaṃ;
Hantvāna taṃ somanassaṃ kumāraṃ, chetvāna sīsaṃ varamāharantu.
214.
 Pesitā rājino dūtā, kumāraṃ etadabravuṃ;
Issarena vitiṇṇosi, vadhaṃ pattosi khattiya.
215.
 Sa rājaputto paridevayanto, dasaṅguliṃ añjaliṃ paggahetvā;
Ahampi  icchāmi janinda daṭṭhuṃ, jīvaṃ maṃ netvā ⟪ jīvaṃ panetvā (sī. pī.) ⟫ paṭidassayetha.
216.
 Tassa taṃ vacanaṃ sutvā, rañño puttaṃ adassayuṃ;
Putto ca pitaraṃ disvā, dūratovajjhabhāsatha.
217.
 Āgacchuṃ ⟪ āgañchuṃ (sī.), āgañchu (pī.) ⟫ dovārikā khaggabandhā, kāsāviyā hantu mamaṃ janinda;
Akkhāhi me pucchito etamatthaṃ, aparādho ko nidha mamajja atthi.
218.
 Sāyañca pāto udakaṃ sajāti, aggiṃ sadā pāricaratappamatto;
Taṃ tādisaṃ saṃyataṃ brahmacāriṃ, kasmā tuvaṃ brūsi gahappatīti.
219.
 Tālā ca mūlā ca phalā ca deva, pariggahā vividhā santimassa;
Te rakkhati gopayatappamatto, ⟪ brāhmaṇo gahapati tena hoti (sī. syā. pī.) ⟫ tasmā ahaṃ brūmi gahappatīti ⟪ brāhmaṇo gahapati tena hoti (sī. syā. pī.) ⟫.
220.
 Saccaṃ kho etaṃ vadasi kumāra, pariggahā vividhā santimassa;
Te rakkhati gopayatappamatto, sa ⟪ natthi idaṃ sī. syā. pī. potthakesu ⟫ brāhmaṇo  gahapati tena hoti.
221.
 Suṇantu mayhaṃ parisā samāgatā, sanegamā jānapadā ca sabbe;
Bālāyaṃ bālassa vaco nisamma, ahetunā ghātayate maṃ ⟪ ghātayate (sī. pī.) ⟫ janindo.
222.
 Daḷhasmi  mūle visaṭe virūḷhe, dunnikkayo veḷu pasākhajāto;
Vandāmi pādāni tava ⟪ tavaṃ (sī. pī.) ⟫ janinda, anujāna maṃ pabbajissāmi deva.
223.
 Bhuñjassu bhoge vipule kumāra, sabbañca te issariyaṃ dadāmi;
Ajjeva tvaṃ kurūnaṃ hohi rājā, mā pabbajī pabbajjā hi dukkhā.
224.
 Kinnūdha  deva tavamatthi bhogā, pubbevahaṃ ⟪ pubbe cahaṃ (ka.) ⟫ devaloke ramissaṃ;
Rūpehi saddehi atho rasehi, gandhehi phassehi manoramehi.
225.
 Bhuttā ca me ⟪ bhuttā (sī. pī.) ⟫ bhogā tidivasmiṃ deva, parivāritā ⟪ paricāritā (ka.) ⟫ accharānaṃ gaṇena ⟪ accharāsaṃgaṇena (syā. pī. ka.) ⟫;
Tuvañca ⟪ tavañca (sī. pī.) ⟫ bālaṃ paraneyyaṃ viditvā, na  tādise rājakule vaseyyaṃ.
226.
 Sacāhaṃ bālo paraneyyo asmi, ekāparādhaṃ ⟪ etāparādhaṃ (ka.) ⟫ khama putta mayhaṃ;
Punapi ce edisakaṃ bhaveyya, yathāmatiṃ somanassa karohi.
227.
 Anisamma kataṃ kammaṃ, anavatthāya cintitaṃ;
Bhesajjasseva vebhaṅgo, vipāko hoti pāpako.
228.
 Nisamma ca kataṃ kammaṃ, sammāvatthāya cintitaṃ;
Bhesajjasseva sampatti, vipāko hoti bhadrako.
229.
 Alaso gihī kāmabhogī na sādhu, asaññato pabbajito na sādhu;
Rājā na sādhu anisammakārī, yo paṇḍito kodhano taṃ na sādhu.
230.
 Nisamma khattiyo kayirā, nānisamma disampati;
Nisammakārino rāja, yaso kitti ca vaḍḍhati.
231.
 Nisamma daṇḍaṃ paṇayeyya issaro, vegā kataṃ tappati bhūmipāla;
Sammāpaṇīdhī ca narassa atthā, anānutappā te bhavanti pacchā.
232.
 Anānutappāni  hi ye karonti, vibhajja  kammāyatanāni loke;
Viññuppasatthāni sukhudrayāni, bhavanti buddhānumatāni ⟪ vaddhānumatāni (sī. pī.) ⟫ tāni.
233.
 Āgacchuṃ dovārikā khaggabandhā, kāsāviyā hantu mamaṃ janinda;
Mātuñca ⟪ mātucca (pī.) ⟫ aṅkasmimahaṃ nisinno, ākaḍḍhito sahasā tehi deva.
234.
 Kaṭukañhi sambādhaṃ sukicchaṃ ⟪ sukiccha (sī. pī.) ⟫ patto, madhurampi yaṃ jīvitaṃ laddha rāja;
Kicchenahaṃ ajja vadhā pamutto, pabbajjamevābhimanohamasmi.
235.
 Putto tavāyaṃ taruṇo sudhamme, anukampako somanasso kumāro;
Taṃ yācamāno na labhāmi svajja ⟪ sajja (sī. pī.) ⟫, arahasi naṃ yācitave ⟪ yācituye (ka.) ⟫ tuvampi.
236.
 Ramassu  bhikkhācariyāya putta, nisamma dhammesu paribbajassu;
Sabbesu bhūtesu nidhāya daṇḍaṃ, anindito brahmamupehi ṭhānaṃ.
237.
 Acchera ⟪ acchariya (sī. syā. pī.) ⟫ rūpaṃ vata yādisañca, dukkhitaṃ  maṃ dukkhāpayase sudhamme;
Yācassu puttaṃ iti vuccamānā, bhiyyova ussāhayase kumāraṃ.
238.
 Ye vippamuttā anavajjabhogino ⟪ bhojino (sī. syā. pī.) ⟫, parinibbutā lokamimaṃ caranti;
Tamariyamaggaṃ paṭipajjamānaṃ, na ussahe vārayituṃ kumāraṃ.
239.
 Addhā  have sevitabbā sapaññā, bahussutā ye bahuṭhānacintino;
Yesāyaṃ sutvāna subhāsitāni, appossukkā vītasokā sudhammāti.
Somanassajātakaṃ navamaṃ.

 506. Campeyyajātakaṃ (10)
240.
 Kā nu vijjurivābhāsi, osadhī viya tārakā;
Devatā nusi gandhabbī, na taṃ maññāmi mānusiṃ ⟪ mānusī (syā. ka.) ⟫.
241.
 Namhi devī na gandhabbī, na mahārāja mānusī;
Nāgakaññāsmi bhaddante, atthenamhi idhāgatā.
242.
 Vibbhantacittā kupitindriyāsi, nettehi te vārigaṇā savanti;
Kiṃ  te naṭṭhaṃ kiṃ pana patthayānā, idhāgatā nāri tadiṅgha brūhi.
243.
 Yamuggatejo uragoti cāhu, nāgoti naṃ āhu janā janinda;
Tamaggahī puriso jīvikattho, taṃ bandhanā muñca patī mameso.
244.
 Kathaṃ nvayaṃ balaviriyūpapanno, hatthatta ⟪ hatthattha (sī. syā. pī.) ⟫ māgacchi vanibbakassa;
Akkhāhi me nāgakaññe tamatthaṃ, kathaṃ vijānemu gahītanāgaṃ.
245.
 Nagarampi nāgo bhasmaṃ kareyya, tathā hi so balaviriyūpapanno;
Dhammañca nāgo apacāyamāno, tasmā parakkamma tapo karoti.
246.
 Cātuddasiṃ  pañcadasiṃ ⟪ pannarasiṃ (sī. syā. pī.) ⟫ ca rāja, catuppathe sammati nāgarājā;
Tamaggahī puriso jīvikattho, taṃ bandhanā muñca patī mameso.
247.
 Soḷasitthisahassāni, āmuttamaṇikuṇḍalā;
Vārigehasayā nārī ⟪ nāriyo (pī.) ⟫, tāpi taṃ saraṇaṃ gatā.
248.
 Dhammena  mocehi asāhasena, gāmena nikkhena gavaṃ satena;
Ossaṭṭhakāyo urago carātu, puññatthiko muñcatu bandhanasmā.
249.
 Dhammena  mocemi asāhasena, gāmena nikkhena gavaṃ satena;
Ossaṭṭhakāyo urago carātu, puññatthiko muñcatu bandhanasmā.
250.
 Dammi nikkhasataṃ ludda, thūlañca maṇikuṇḍalaṃ;
Catussadañca pallaṅkaṃ, umāpupphasarinnibhaṃ.
251.
 Dve ca sādisiyo bhariyā, usabhañca gavaṃ sataṃ;
Ossaṭṭhakāyo urago carātu, puññatthiko muñcatu bandhanasmā.
252.
 Vināpi dānā tava vacanaṃ janinda, muñcemu naṃ uragaṃ bandhanasmā;
Ossaṭṭhakāyo urago carātu, puññatthiko muñcatu bandhanasmā.
253.
 Mutto campeyyako nāgo, rājānaṃ etadabravi;
Namo te kāsirājatthu, namo te kāsivaḍḍhana;
Añjaliṃ te paggaṇhāmi, passeyyaṃ me nivesanaṃ.
254.
 Addhā  hi dubbissasametamāhu, yaṃ mānuso vissase amānusamhi;
Sace ca maṃ yācasi etamatthaṃ, dakkhemu te nāga nivesanāni.
255.
 Sacepi ⟪ sace hi (sī. pī. aṭṭha.) ⟫ vāto girimāvaheyya, cando ca suriyo ca chamā pateyyuṃ;
Sabbā ca najjo paṭisotaṃ vajeyyuṃ, na tvevahaṃ rāja musā bhaṇeyyaṃ.
256.
 Nabhaṃ phaleyya udadhīpi susse, saṃvaṭṭaye ⟪ saṃvaṭṭeyaṃ (sī. pī.), saṃvaṭṭeyya (syā. ka.) ⟫ bhūtadharā vasundharā;
Siluccayo meru samūlamuppate ⟪ mubbahe (sī. syā. pī. ka. aṭṭha.), muṭṭhahe (ka.) ⟫, na tvevahaṃ rāja musā bhaṇeyyaṃ.
257.
 Addhā hi dubbissasametamāhu, yaṃ mānuso vissase amānusamhi;
Sace ca maṃ yācasi etamatthaṃ, dakkhemu te nāga nivesanāni.
258.
 Tumhe khottha ghoravisā uḷārā, mahātejā khippakopī ca hotha;
Maṃkāraṇā ⟪ mama kāraṇā (sī. syā. pī.) ⟫ bandhanasmā pamutto, arahasi no jānituye ⟪ jānitāye (sī.), jānitave (syā.), jānitaye (pī.) ⟫ katāni.
259.
 So  paccataṃ niraye ghorarūpe, mā kāyikaṃ sātamalattha kiñci;
Peḷāya baddho maraṇaṃ upetu, yo tādisaṃ kammakataṃ na jāne.
260.
 Saccappaṭiññā  tavamesa hotu, akkodhano hohi anupanāhī;
Sabbañca te nāgakulaṃ supaṇṇā, aggiṃva gimhesu ⟪ gimhāsu (sī. syā. pī.) ⟫ vivajjayantu.
261.
 Anukampasī nāgakulaṃ janinda, mātā yathā suppiyaṃ ekaputtaṃ;
Ahañca te nāgakulena saddhiṃ, kāhāmi veyyāvaṭikaṃ uḷāraṃ.
262.
 Yojentu ve rājarathe sucitte, kambojake assatare sudante;
Nāge ca yojentu suvaṇṇakappane, dakkhemu nāgassa nivesanāni.
263.
 Bherī  mudiṅgā ⟪ mutiṅgā (sī. pī.) ⟫ paṇavā ca saṅkhā, avajjayiṃsu uggasenassa rañño;
Pāyāsi rājā bahusobhamāno, purakkhato nārigaṇassa majjhe.
264.
 Suvaṇṇacitakaṃ  bhūmiṃ, addakkhi kāsivaḍḍhano;
Sovaṇṇamayapāsāde, veḷuriyaphalakatthate.
265.
 Sa rājā pāvisi byamhaṃ, campeyyassa nivesanaṃ;
Ādiccavaṇṇasannibhaṃ, kaṃsavijju pabhassaraṃ.
266.
 Nānārukkhehi sañchannaṃ, nānāgandhasamīritaṃ;
So pāvekkhi kāsirājā, campeyyassa nivesanaṃ.
267.
 Paviṭṭhasmiṃ kāsiraññe, campeyyassa nivesanaṃ;
Dibbā tūriyā pavajjiṃsu, nāgakaññā ca naccisuṃ ⟪ naccayuṃ (sī. pī. ka.) ⟫.
268.
 Taṃ nāgakaññā caritaṃ gaṇena, anvāruhī kāsirājā pasanno;
Nisīdi sovaṇṇamayamhi pīṭhe, sāpassaye ⟪ sopassaye (ka.) ⟫ candanasāralitte.
269.
 So  tattha bhutvā ca atho ramitvā, campeyyakaṃ kāsirājā avoca;
Vimānaseṭṭhāni imāni tuyhaṃ, ādiccavaṇṇāni pabhassarāni;
Netādisaṃ atthi manussaloke, kiṃ patthayaṃ ⟪ kimatthiyaṃ (sī. syā. pī.) ⟫ nāga tapo karosi.
270.
 Tā kambukāyūradharā suvatthā, vaṭṭaṅgulī tambatalūpapannā;
Paggayha  pāyenti anomavaṇṇā, netādisaṃ atthi manussaloke;
Kiṃ patthayaṃ nāga tapo karosi.
271.
 Najjo ca temā puthulomamacchā, āṭā ⟪ ādā (syā.), adā (pī.) ⟫ sakuntābhirudā sutitthā;
Netādisaṃ atthi manussaloke, kiṃ patthayaṃ nāga tapo karosi.
272.
 Koñcā mayūrā diviyā ca haṃsā, vaggussarā kokilā sampatanti;
Netādisaṃ atthi manussaloke, kiṃ patthayaṃ nāga tapo karosi.
273.
 Ambā ca sālā tilakā ca jambuyo, uddālakā pāṭaliyo ca phullā;
Netādisaṃ atthi manussaloke, kiṃ patthayaṃ nāga tapo karosi.
274.
 Imā ca te pokkharañño samantato, dibbā ⟪ dibyā (syā.), diviyā (pī.) ⟫ ca gandhā satataṃ pavāyanti;
Netādisaṃ atthi manussaloke, kiṃ patthayaṃ nāga tapo karosi.
275.
 Na  puttahetu na dhanassa hetu, na  āyuno cāpi ⟪ vāpi (sī. pī.) ⟫ janinda hetu;
Manussayoniṃ abhipatthayāno, tasmā parakkamma tapo karomi.
276.
 Tvaṃ  lohitakkho vihatantaraṃso, alaṅkato kappitakesamassu;
Surosito lohitacandanena, gandhabbarājāva disā pabhāsasi.
277.
 Deviddhipattosi mahānubhāvo, sabbehi kāmehi samaṅgibhūto;
Pucchāmi taṃ nāgarājetamatthaṃ, seyyo ito kena manussaloko.
278.
 Janinda nāññatra manussalokā, suddhī va saṃvijjati saṃyamo vā;
Ahañca laddhāna manussayoniṃ, kāhāmi jātimaraṇassa antaṃ.
279.
 Addhā have sevitabbā sapaññā, bahussutā ye bahuṭhānacintino;
Nāriyo ca disvāna tuvañca nāga, kāhāmi puññāni anappakāni.
280.
 Addhā have sevitabbā sapaññā, bahussutā  ye bahuṭhānacintino;
Nāriyo ca disvāna mamañca rāja, karohi puññāni anappakāni.
281.
 Idañca me jātarūpaṃ pahūtaṃ, rāsī suvaṇṇassa ca tālamattā;
⟪ ito haritvā sovaṇṇagharāni kāraya, rūpiyassa ca pākāraṃ karontu (sī. syā.) ito haritvā sovaṇṇagharāni, [kāraya] rūpiyassa ca pākāraṃ karontu (pī.) ⟫ Ito haritvāna suvaṇṇagharāni, karassu rūpiyapākāraṃ karontu ⟪ ito haritvā sovaṇṇagharāni kāraya, rūpiyassa ca pākāraṃ karontu (sī. syā.) ito haritvā sovaṇṇagharāni, [kāraya] rūpiyassa ca pākāraṃ karontu (pī.) ⟫.
282.
 Muttā  ca ⟪ muttānañca (sī. syā.) ⟫ vāhasahassāni pañca, veḷuriyamissāni ito haritvā;
Antepure bhūmiyaṃ santharantu, nikkaddamā hehiti nīrajā ca.
283.
 Etādisaṃ āvasa rājaseṭṭha, vimānaseṭṭhaṃ bahu sobhamānaṃ;
Bārāṇasiṃ nagaraṃ iddhaṃ phītaṃ, rajjañca kārehi anomapaññāti.
Campeyyajātakaṃ dasamaṃ.

 507. Mahāpalobhanajātakaṃ (11)
284.
 Brahmalokā cavitvāna, devaputto mahiddhiko;
Rañño putto udapādi, sabbakāmasamiddhisu.
285.
 Kāmā  vā kāmasaññā vā, brahmaloke na vijjati;
Svāssu ⟪ yvāssa (sī.) ⟫ tāyeva saññāya, kāmehi vijigucchatha.
286.
 Tassa cantepure āsi, jhānāgāraṃ sumāpitaṃ;
So tattha paṭisallīno ⟪ paṭisallāno (ka.) ⟫, eko rahasi jhāyatha.
287.
 Sa rājā paridevesi, puttasokena aṭṭito;
Ekaputto cayaṃ mayhaṃ, na ca kāmāni bhuñjati.
288.
 Ko nu khvettha ⟪ khettha (sī. pī.) ⟫ upāyo so, ko vā jānāti kiñcanaṃ;
Yo ⟪ ko (sī. pī.) ⟫ me puttaṃ palobheyya, yathā kāmāni patthaye.
289.
 Ahu  kumārī tattheva, vaṇṇarūpasamāhitā;
Kusalā naccagītassa, vādite ca padakkhiṇā.
290.
 Sā tattha upasaṅkamma, rājānaṃ etadabravi;
Ahaṃ kho naṃ palobheyyaṃ, sace bhattā bhavissati.
291.
 Taṃ tathāvādiniṃ rājā, kumāriṃ etadabravi;
Tvaññeva naṃ palobhehi, tava bhattā bhavissati.
292.
 Sā  ca antepuraṃ gantvā, bahuṃ kāmupasaṃhitaṃ;
Hadayaṅgamā pemanīyā, citrā gāthā abhāsatha.
293.
 Tassā ca gāyamānāya, saddaṃ sutvāna nāriyā;
Kāmacchandassa uppajji, janaṃ so paripucchatha.
294.
 Kasseso saddo ko vā so, bhaṇati uccāvacaṃ bahuṃ;
Hadayaṅgamaṃ pemanīyaṃ, aho ⟪ atho (sī. pī.) ⟫ kaṇṇasukhaṃ mama.
295.
 Esā  kho pamadā deva, khiḍḍā esā anappikā ⟪ anappakā (ka.) ⟫;
Sace tvaṃ kāme bhuñjeyya, bhiyyo bhiyyo chādeyyu taṃ.
296.
 Iṅgha āgacchatorena ⟪ āgacchatorenaṃ (ka.) āgacchatu + orena ⟫, avidūramhi gāyatu;
Assamassa samīpamhi, santike mayhaṃ gāyatu.
297.
 Tirokuṭṭamhi gāyitvā, jhānāgāramhi pāvisi;
Bandhi naṃ ⟪ bhandhituṃ (syā. ka.) ⟫ anupubbena, āraññamiva kuñjaraṃ.
298.
 Tassa ⟪ tassā (syā.) ⟫ kāmarasaṃ ñatvā, issādhammo ajāyatha;
‘‘Ahameva kāme bhuñjeyyaṃ, mā añño puriso ahu’’.
299.
 Tato asiṃ gahetvāna, purise hantuṃ upakkami;
Ahameveko bhuñjissaṃ, mā añño puriso siyā.
300.
 Tato jānapadā sabbe, vikkandiṃsu samāgatā;
Putto tyāyaṃ mahārāja, janaṃ heṭhetyadūsakaṃ.
301.
 Tañca rājā vivāhesi ⟪ nivāhesi (syā.), vihāhesi (pī.) ⟫, samhā raṭṭhā ca ⟪ raṭṭhāto (sī. pī.), raṭṭhato (ka.) ⟫ khattiyo;
Yāvatā vijitaṃ mayhaṃ, na te vatthabba ⟪ vattabba (sī. pī.) ⟫ tāvade.
302.
 Tato so bhariyamādāya, samuddaṃ upasaṅkami;
Paṇṇasālaṃ karitvāna, vanamuñchāya pāvisi.
303.
 Athettha  isi māgacchi, samuddaṃ uparūpari;
So tassa gehaṃ pāvekkhi, bhattakāle upaṭṭhite.
304.
 Tañca  bhariyā palobhesi, passa yāva sudāruṇaṃ;
Cuto so brahmacariyamhā, iddhiyā parihāyatha.
305.
 Rājaputto  ca uñchāto, vanamūlaphalaṃ bahuṃ;
Sāyaṃ kājena ⟪ kācena (pī.) ⟫ ādāya, assamaṃ upasaṅkami.
306.
 Isī ca khattiyaṃ disvā, samuddaṃ upasaṅkami;
‘‘Vehāyasaṃ gamissa’’nti, sīdate so mahaṇṇave.
307.
 Khattiyo ca isiṃ disvā, sīdamānaṃ mahaṇṇave;
Tasseva anukampāya, imā gāthā abhāsatha.
308.
 Abhijjamāne vārismiṃ, sayaṃ āgamma iddhiyā;
Missībhāvitthiyā gantvā, saṃsīdasi mahaṇṇave.
309.
 Āvaṭṭanī mahāmāyā, brahmacariyavikopanā;
Sīdanti naṃ viditvāna, ārakā parivajjaye.
310.
 Analā mudusambhāsā, duppūrā tā nadīsamā;
Sīdanti naṃ viditvāna, ārakā parivajjaye.
311.
 Yaṃ etā upasevanti, chandasā vā dhanena vā;
Jātavedova saṃ ṭhānaṃ, khippaṃ anudahanti naṃ.
312.
 Khattiyassa vaco sutvā, isissa nibbidā ahu;
Laddhā porāṇakaṃ maggaṃ, gacchate so vihāyasaṃ.
313.
 Khattiyo ca isiṃ disvā, gacchamānaṃ vihāyasaṃ;
Saṃvegaṃ alabhī dhīro, pabbajjaṃ samarocayi.
314.
 Tato so pabbajitvāna, kāmarāgaṃ virājayi;
Kāmarāgaṃ  virājetvā, brahmalokūpago ahūti.
Mahāpalobhanajātakaṃ ekādasamaṃ.

 508. Pañcapaṇḍitajātakaṃ (12)
315.
 Pañca  paṇḍitā samāgatāttha, pañhā me paṭibhāti taṃ suṇātha;
Nindiyamatthaṃ pasaṃsiyaṃ vā, kassevāvikareyya ⟪ kassa vāvīkareyya (ka.) ⟫ guyhamatthaṃ.
316.
 Tvaṃ  āvikarohi bhūmipāla, bhattā bhārasaho tuvaṃ vade taṃ;
Tava chandarucīni ⟪ chandañca ruciñca (sī. pī.) ⟫ sammasitvā, atha vakkhanti janinda pañca dhīrā.
317.
 Yā sīlavatī anaññatheyyā ⟪ anaññadheyyā (sī. pī.) ⟫, bhattucchandavasānugā (piyā) ⟪ ( ) natthi sī. pī. potthakesu ⟫ manāpā;
Nindiyamatthaṃ pasaṃsiyaṃ vā, bhariyāyāvikareyya ⟪ bhariyāya vāvīkareyya (ka.) ⟫ guyhamatthaṃ.
318.
 Yo kicchagatassa āturassa, saraṇaṃ hoti gatī parāyanañca;
Nindiyamatthaṃ pasaṃsiyaṃ vā, sakhino vāvikareyya guyhamatthaṃ.
319.
 Jeṭṭho ⟪ yo jeṭṭho (syā.) ⟫ atha majjhimo kaniṭṭho, yo ⟪ so (sī. syā. pī.) ⟫ ce sīlasamāhito ṭhitatto;
Nindiyamatthaṃ pasaṃsiyaṃ vā, bhātu vāvīkareyya guyhamatthaṃ.
320.
 Yo ve pituhadayassa paddhagū ⟪ patthagū (syā.), pattagū (ka.) ⟫, anujāto pitaraṃ anomapañño;
Nindiyamatthaṃ pasaṃsiyaṃ vā, puttassāvikareyya ⟪ puttassa vāvīkareyya (ka.) ⟫ guyhamatthaṃ.
321.
 Mātā  dvipadājanindaseṭṭha, yā naṃ ⟪ yo taṃ (sī. pī.) ⟫ poseti chandasā piyena;
Nindiyamatthaṃ pasaṃsiyaṃ vā, mātuyāvīkareyya ⟪ mātuyā vāvīkareyya (ka.) ⟫ guyhamatthaṃ.
322.
 Guyhassa hi guyhameva sādhu, na hi guyhassa pasatthamāvikammaṃ;
Anipphannatā ⟪ anipphādāya (sī. pī.), anipphannatāya (syā.), ā nipphādā (?) ⟫ saheyya dhīro, nipphannova ⟪ nipphannattho (sī. pī.), nipphannatthova (syā.) ⟫ yathāsukhaṃ bhaṇeyya.
323.
 Kiṃ tvaṃ vimanosi rājaseṭṭha, dvipadajaninda ⟪ dipadinda (sī. syā. pī.) ⟫ vacanaṃ suṇoma metaṃ ⟪ netaṃ (sī. pī.), tetaṃ (syā.) ⟫;
Kiṃ cintayamāno dummanosi, nūna deva aparādho atthi mayhaṃ.
324.
 ‘‘Paṇhe ⟪ pañño (sī. pī.), pañhe (syā.), panhe (ka.) ⟫ vajjho mahosadho’’ti, āṇatto me vadhāya bhūripañño;
Taṃ cintayamāno dummanosmi, na hi devī aparādho atthi tuyhaṃ.
325.
 Abhidosagato dāni ehisi, kiṃ sutvā kiṃ saṅkate mano te;
Ko te kimavoca bhūripañña, iṅgha vacanaṃ suṇoma brūhi metaṃ.
326.
 ‘‘Paṇhe vajjho mahosadho’’ti, yadi te mantayitaṃ janinda dosaṃ;
Bhariyāya rahogato asaṃsi, guyhaṃ pātukataṃ sutaṃ mametaṃ.
327.
 Yaṃ  sālavanasmiṃ senako, pāpakammaṃ akāsi asabbhirūpaṃ;
Sakhinova rahogato asaṃsi, guyhaṃ pātukataṃ sutaṃ mametaṃ.
328.
 Pukkusa ⟪ pakkusa (ka.) jā. 1.7.41 paṇṇajātake passitabbaṃ ⟫ purisassa te janinda, uppanno rogo arājayutto;
Bhātuñca ⟪ bhātucca (sī. pī.), bhātuva (syā.) ⟫ rahogato asaṃsi, guyhaṃ pātukataṃ sutaṃ mametaṃ.
329.
 Ābādhoyaṃ  asabbhirūpo, kāmindo ⟪ kāvindo (sī. pī.) ⟫ naradevena phuṭṭho;
Puttassa rahogato asaṃsi, guyhaṃ pātukataṃ sutaṃ mametaṃ.
330.
 Aṭṭhavaṅkaṃ  maṇiratanaṃ uḷāraṃ, sakko te adadā pitāmahassa;
Devindassa gataṃ tadajja hatthaṃ ⟪ devindassa tadajja hatthagataṃ (ka.) ⟫, mātuñca rahogato asaṃsi;
Guyhaṃ pātukataṃ sutaṃ mametaṃ.
331.
 Guyhassa hi guyhameva sādhu, na hi guyhassa pasatthamāvikammaṃ;
Anipphannatā saheyya dhīro, nipphannova yathāsukhaṃ bhaṇeyya.
332.
 Na guyhamatthaṃ vivareyya, rakkheyya naṃ yathā nidhiṃ;
Na hi pātukato sādhu, guyho attho pajānatā.
333.
 Thiyā guyhaṃ na saṃseyya, amittassa ca paṇḍito;
Yo cāmisena saṃhīro, hadayattheno ca yo naro.
334.
 Guyhamatthaṃ asambuddhaṃ, sambodhayati yo naro;
Mantabhedabhayā tassa, dāsabhūto titikkhati.
335.
 Yāvanto  purisassatthaṃ, guyhaṃ jānanti mantinaṃ;
Tāvanto  tassa ubbegā, tasmā guyhaṃ na vissaje.
336.
 Vivicca bhāseyya divā rahassaṃ, rattiṃ giraṃ nātivelaṃ pamuñce;
Upassutikā hi suṇanti mantaṃ, tasmā manto khippamupeti bhedanti.
Pañcapaṇḍitajātakaṃ dvādasamaṃ.

 509. Hatthipālajātakaṃ (13)
337.
 Cirassaṃ vata passāma, brāhmaṇaṃ devavaṇṇinaṃ;
Mahājaṭaṃ khāridharaṃ ⟪ bhāradharaṃ (pī.) ⟫, paṅkadantaṃ rajassiraṃ.
338.
 Cirassaṃ vata passāma, isiṃ dhammaguṇe rataṃ;
Kāsāyavatthavasanaṃ, vākacīraṃ paṭicchadaṃ.
339.
 Āsanaṃ udakaṃ pajjaṃ, paṭigaṇhātu no bhavaṃ;
Agghe bhavantaṃ pucchāma, agghaṃ kurutu no bhavaṃ.
340.
 Adhicca vede pariyesa vittaṃ, putte gahe ⟪ gehe (sī. syā. pī.) ⟫ tāta patiṭṭhapetvā;
Gandhe rase paccanubhuyya ⟪ paccanubhotva (syā.), paccanubhutva (pī.) ⟫ sabbaṃ, araññaṃ sādhu muni so pasattho.
341.
 Vedā na saccā na ca vittalābho, na puttalābhena jaraṃ vihanti;
Gandhe  rase muccana ⟪ muñcana (sī. ka.) ⟫ māhu santo, sakammunā ⟪ sakammanā (sī. pī.) ⟫ hoti phalūpapatti.
342.
 Addhā hi saccaṃ vacanaṃ tavetaṃ, sakammunā hoti phalūpapatti;
Jiṇṇā ca mātāpitaro tavīme ⟪ taveme (sī.), tava yime (syā. pī.) ⟫, passeyyuṃ taṃ vassasataṃ arogaṃ ⟪ arogyaṃ (syā. ka.) ⟫.
343.
 Yassassa  sakkhī maraṇena rāja, jarāya mettī naravīraseṭṭha;
Yo cāpi jaññā na marissaṃ kadāci, passeyyuṃ taṃ vassasataṃ arogaṃ.
344.
 Yathāpi nāvaṃ puriso dakamhi, ereti ce naṃ upaneti tīraṃ;
Evampi byādhī satataṃ jarā ca, upaneti maccaṃ ⟪ maccu (syā. pī.) ⟫ vasamantakassa.
345.
 Paṅko ca kāmā palipo ca kāmā, manoharā duttarā maccudheyyā;
Etasmiṃ paṅke palipe byasannā ⟪ visannā (syā. ka.) ⟫, hīnattarūpā na taranti pāraṃ.
346.
 Ayaṃ pure luddamakāsi kammaṃ, svāyaṃ gahīto na hi mokkhito me;
Orundhiyā  naṃ parirakkhissāmi, māyaṃ puna luddamakāsi kammaṃ.
347.
 Gavaṃva ⟪ gāvaṃva (sī.) ⟫ naṭṭhaṃ puriso yathā vane, anvesatī ⟪ pariyesatī (sī. pī.) ⟫ rāja apassamāno;
Evaṃ naṭṭho esukārī mamattho, sohaṃ kathaṃ na gaveseyyaṃ rāja.
348.
 Hiyyoti hiyyati ⟪ hīyoti hīyati (sī.) ⟫ poso, pareti parihāyati;
Anāgataṃ netamatthīti ñatvā, uppannachandaṃ ko panudeyya dhīro.
349.
 Passāmi vohaṃ daharaṃ ⟪ daharī (syā. pī. ka.) ⟫ kumāriṃ, mattūpamaṃ ketakapupphanettaṃ;
Abhuttabhoge ⟪ abhutva bhoge (syā. ka. aṭṭha.), abhutva bhoge (pī.), bhoge atutvā (ka.) ⟫ paṭhame vayasmiṃ, ādāya maccu vajate kumāriṃ.
350.
 Yuvā  sujāto sumukho sudassano, sāmo kusumbhaparikiṇṇamassu;
Hitvāna kāme paṭikacca ⟪ paṭigacca (sī.), paṭigaccha (syā. pī.) ⟫ gehaṃ, anujāna maṃ pabbajissāmi deva.
351.
 Sākhāhi rukkho labhate samaññaṃ, pahīnasākhaṃ pana khāṇumāhu;
Pahīnaputtassa mamajja bhoti, vāseṭṭhi  bhikkhācariyāya kālo.
352.
 Aghasmi koñcāva yathā himaccaye, katāni ⟪ tantāni (sī. pī.) ⟫ jālāni padāliya ⟪ padāleyya (sī.) ⟫ haṃsā;
Gacchanti puttā ca patī ca mayhaṃ, sāhaṃ kathaṃ nānuvaje pajānaṃ.
353.
 Ete bhutvā vamitvā ca, pakkamanti vihaṅgamā;
Ye ca bhutvāna vamiṃsu, te me hatthatta ⟪ hatthattha (sī. syā. pī.) ⟫ māgatā.
354.
 Avamī brāhmaṇo kāme, so ⟪ te (sī. pī.) ⟫ tvaṃ paccāvamissasi;
Vantādo puriso rāja, na so hoti pasaṃsiyo.
355.
 Paṅke ca ⟪ paṅkeva (sī. pī.) ⟫ posaṃ palipe byasannaṃ, balī yathā dubbalamuddhareyya;
Evampi maṃ tvaṃ udatāri bhoti, pañcāli gāthāhi subhāsitāhi.
356.
 Idaṃ vatvā mahārājā, esukārī disampati;
Raṭṭhaṃ hitvāna pabbaji, nāgo chetvāva bandhanaṃ.
357.
 Rājā  ca pabbajjamarocayittha, raṭṭhaṃ pahāya naravīraseṭṭho;
Tuvampi no hoti yatheva rājā, amhehi guttā anusāsa rajjaṃ.
358.
 Rājā  ca pabbajjamarocayittha, raṭṭhaṃ  pahāya naravīraseṭṭho;
Ahampi ekā ⟪ ekāva (sī.) ⟫ carissāmi loke, hitvāna kāmāni manoramāni.
359.
 Rājā ca pabbajjamarocayittha, raṭṭhaṃ pahāya naravīraseṭṭho;
Ahampi ekā carissāmi loke, hitvāna kāmāni yathodhikāni.
360.
 Accenti kālā tarayanti rattiyo, vayoguṇā anupubbaṃ jahanti;
Ahampi ekā carissāmi loke, hitvāna kāmāni manoramāni.
361.
 Accenti kālā tarayanti rattiyo, vayoguṇā anupubbaṃ jahanti;
Ahampi ekā carissāmi loke, hitvāna kāmāni yathodhikāni.
362.
 Accenti kālā tarayanti rattiyo, vayoguṇā anupubbaṃ jahanti;
Ahampi ekā carissāmi loke, sītibhūtā ⟪ sītībhūtā (sī.) ⟫ sabbamaticca saṅganti.
Hatthipālajātakaṃ terasamaṃ.

 510. Ayogharajātakaṃ (14)
363.
 Yamekarattiṃ  paṭhamaṃ, gabbhe vasati māṇavo;
Abbhuṭṭhitova so yāti ⟪ sayati (sī. pī.), sa yāti (katthaci) ⟫, sagacchaṃ na nivattati.
364.
 Na  yujjhamānā na balenavassitā, narā na jīranti na cāpi miyyare;
Sabbaṃ hidaṃ ⟪ hi taṃ (sī. pī.) ⟫ jātijarāyupaddutaṃ, taṃ me matī hoti carāmi dhammaṃ.
365.
 Caturaṅginiṃ senaṃ subhiṃsarūpaṃ, jayanti raṭṭhādhipatī pasayha;
Na maccuno jayitumussahanti, taṃ me matī hoti carāmi dhammaṃ.
366.
 Hatthīhi assehi rathehi pattibhi, parivāritā muccare ekacceyyā ⟪ ekaceyyā (sī. pī.) ⟫;
Na maccuno ⟪ na maccuto (sī.) ⟫ muccitumussahanti, taṃ me matī hoti carāmi dhammaṃ.
367.
 Hatthīhi assehi rathehi pattibhi, sūrā ⟪ purā (ka.) ⟫ pabhañjanti padhaṃsayanti;
Na maccuno bhañjitumussahanti, taṃ me matī hoti carāmi dhammaṃ.
368.
 Mattā gajā bhinnagaḷā ⟪ pabhinnagalā (sī.) ⟫ pabhinnā, nagarāni  maddanti janaṃ hananti;
Na maccuno madditumussahanti, taṃ me matī hoti carāmi dhammaṃ.
369.
 Issāsino katahatthāpi vīrā ⟪ vīrā (sī. pī.) ⟫, dūrepātī ⟪ patī (ka.) ⟫ akkhaṇavedhinopi;
Na maccuno vijjhitumussahanti, taṃ me matī hoti carāmi dhammaṃ.
370.
 Sarāni  khīyanti saselakānanā, sabbaṃ hidaṃ ⟪ hi taṃ (sī. pī.), pitaṃ (syā.) ⟫ khīyati dīghamantaraṃ;
Sabbaṃ hidaṃ ⟪ hi taṃ (sī. pī.), pitaṃ (syā.) ⟫ bhañjare kālapariyāyaṃ, taṃ me matī hoti carāmi dhammaṃ.
371.
 Sabbe  samevaṃ hi narānanārinaṃ ⟪ narānarīnaṃ (pī.), nārī narānaṃ (syā.), naranārīnaṃ (ka.) ⟫, calācalaṃ pāṇabhunodha jīvitaṃ;
Paṭova dhuttassa dumova kūlajo, taṃ me matī hoti carāmi dhammaṃ.
372.
 Dumapphalāneva patanti māṇavā, daharā ca vuddhā ca sarīrabhedā;
Nāriyo narā majjhimaporisā ca, taṃ me matī hoti carāmi dhammaṃ.
373.
 Nāyaṃ vayo tārakarājasannibho, yadabbhatītaṃ  gatameva dāni taṃ;
Jiṇṇassa hī natthi ratī kuto sukhaṃ, taṃ me matī hoti carāmi dhammaṃ.
374.
 Yakkhā pisācā athavāpi petā, kupitāte ⟪ kupitāpi te (sī. pī.) ⟫ assasanti manusse;
Na maccuno assasitussahanti, taṃ me matī hoti carāmi dhammaṃ.
375.
 Yakkhe pisāce athavāpi pete, kupitepi te nijjhapanaṃ karonti;
Na maccuno nijjhapanaṃ karonti, taṃ me matī hoti carāmi dhammaṃ.
376.
 Aparādhake dūsake heṭhake ca, rājāno daṇḍenti viditvāna dosaṃ;
Na maccuno daṇḍayitussahanti, taṃ me matī hoti carāmi dhammaṃ.
377.
 Aparādhakā dūsakā heṭṭhakā ca, labhanti te rājino nijjhapetuṃ;
Na maccuno nijjhapanaṃ karonti, taṃ me matī hoti carāmi dhammaṃ.
378.
 Na  khattiyoti na ca brāhmaṇoti, na  aḍḍhakā balavā tejavāpi;
Na maccurājassa apekkhamatthi, taṃ me matī hoti carāmi dhammaṃ.
379.
 Sīhā ca byagghā ca athopi dīpiyo, pasayha khādanti vipphandamānaṃ;
Na maccuno khāditumussahanti, taṃ me matī hoti carāmi dhammaṃ.
380.
 Māyākārā raṅgamajjhe karontā, mohenti cakkhūni janassa tāvade;
Na maccuno mohayitussahanti, taṃ me matī hoti carāmi dhammaṃ.
381.
 Āsīvisā kupitā uggatejā, ḍaṃsanti mārentipi te manusse;
Na maccuno ḍaṃsitumussahanti, taṃ me matī hoti carāmi dhammaṃ.
382.
 Āsīvisā kupitā yaṃ ḍaṃsanti, tikicchakā tesa visaṃ hananti;
Na maccuno daṭṭhavisaṃ ⟪ daṭṭhassa visaṃ (ka.) ⟫ hananti, taṃ me matī hoti carāmi dhammaṃ.
383.
 Dhammantarī vettaraṇī ⟪ vetaraṇī (sī. pī.) ⟫ ca bhojo, visāni  hantvāna bhujaṅgamānaṃ;
Suyyanti te kālakatā tatheva, taṃ me matī hoti carāmi dhammaṃ.
384.
 Vijjādharā  ghoramadhīyamānā, adassanaṃ osadhehi vajanti;
Na maccurājassa vajantadassanaṃ ⟪ vajanti adassanaṃ (syā. ka.) ⟫, taṃ me matī hoti carāmi dhammaṃ.
385.
 Dhammo  have rakkhati dhammacāriṃ, dhammo suciṇṇo sukhamāvahāti;
Esānisaṃso dhamme suciṇṇe, na duggatiṃ gacchati dhammacārī.
386.
 Na hi dhammo adhammo ca, ubho samavipākino;
Adhammo nirayaṃ neti, dhammo pāpeti suggatinti.
Ayogharajātakaṃ cuddasamaṃ.
Tassuddānaṃ –
Mātaṅga sambhūta sivi sirimanto, rohaṇa haṃsa sattigumbo bhallātiya;
Somanassa campeyya brahma pañca-paṇḍita cirassaṃvata ayogharāti.
Vīsatinipātaṃ niṭṭhitaṃ.
