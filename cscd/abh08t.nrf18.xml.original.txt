19. Ekūnavīsatimo paricchedo
Kaṅkhāvitaraṇavisuddhiniddesavaṇṇanā
1231. Iccevamādibāttiṃsakoṭṭhāsānaṃ  paccayassa hetupaccaye tāva yogī manasā pariggaṇhāti.
1233.Hetvaṅkurassa bījaṃ tu bījaṃ aṅkurassa hetujanakaṃ, pathavādayo aṅkurassa paccayā.
1234.Pañcadhammāti avijjātaṇhupādānakammāhārā hetupaccayā dhammā.
1235. Kammaṃ puttassa janako pitā viya nāmarūpassa janakaṃ.
1238.Paccayāti paccayena.
1240.Yā sāti yā sā kaṅkhā. Pubbante pubbakoṭṭhāse.
1241.Sabbathā sabbakoṭṭhāsato anavasesāva tassa yogino sā kaṅkhā pahiyyati nāsīyate.
1243.Atthasādhikāti kusalapakkhe dānādiatthasādhikā, akusalapakkhe pāṇātipātādiatthasādhikā.
Taṃ vipākanti upaghātakakammassa taṃ vipākaṃ uppannaṃ nāma hoti. Evaṃ eko yogī kammavipākavasena nāmarūpassa paccayapariggahaṃ karoti.
1246.Hetuphalassa sambandhavasenāti hetuphalasambandhavasena idaṃ nāmarūpaṃ kevalaṃ ekantena pavattati, iti sammā aviparītākārena saṃ anupassati.
1247. Pākappavattito  uddhaṃ pākapaṭivedakaṃ na passati na jāniyate.
1250-1.Appavatti nāma na dissati, upapannaṃ dissati. Titthiyā etamatthaṃ anaññāya ajānitvā asayaṃvasī sattasaññanti ‘‘satto’’ti saññaṃ gahetvāna sassataucchedadassino aññamaññaṃ virodhino hutvā dvāsaṭṭhidiṭṭhiṃ gaṇhanti.
1254.Ubhoti ubho kammavipākā aññamaññato suññā. Na ca kammaṃ vinā phalanti kammaṃ vinā phalaṃ na ca hoti.
1255.Sambhārehīti  sūriyādisambhārehi.
1257. Suññaṃ taṃ nāmarūpadhammaṃ.
1258.Hetusambhārapaccayāti hetunā ca sambhārapaccayehi ca.
Iti abhidhammāvatāraṭīkāya
Kaṅkhāvitaraṇavisuddhiniddesavaṇṇanā niṭṭhitā.
Ekūnavīsatimo paricchedo.
