


 himavantassāvidūre  lambako nāma pabbato
tattheva tisso  sambuddho abbhokāsamhi caṅkami

 migaluddo pure āsiṃ araññe kānane ahaṃ
disvāna taṃ devadevaṃ tiṇamuṭṭhimadāsahaṃ

 nisīdanatthaṃ buddhassa datvā cittaṃ pasādayiṃ
sambuddhaṃ abhivādetvā pakkāmiṃ  uttarāmukho

 aciraṃ gatamattassa  migarājā apothayi 
sīhena pothito  santo tattha kālaṅkato ahaṃ

 āsanne me kataṃ kammaṃ buddhaseṭṭhe anāsave
sumutto saravegova devalokamagacchahaṃ

 yūpo tattha subho āsi puññakammābhinimmito
sahassakaṇḍo satabheṇḍu dhajālu haritāmayo

 pabhā  niddhāvate tassa sataraṃsīva uggato
ākiṇṇo devakaññāhi āmodiṃ kāmakāmihaṃ

 devalokā  cavitvāna sukkamūlena codito
āgantvāna manussattaṃ pattomhi āsavakkhayaṃ

 catunnavutito kappe nisīdanamadāsahaṃ
duggatiṃ nābhijānāmi tiṇamuṭṭhe idaṃ phalaṃ

 kilesā jhāpitā mayhaṃ bhavā sabbe samūhatā
nāgova bandhanaṃ chetvā viharāmi anāsavo

 svāgataṃ vata me āsi mama buddhassa santike
tisso vijjā anuppattā kataṃ buddhassa sāsanaṃ

 paṭisambhidā  catasso vimokkhāpi ca aṭṭhime
chaḷabhiññā sacchikatā kataṃ buddhassa sāsanaṃ
itthaṃ sudaṃ āyasmā tiṇamuṭṭhidāyako thero imā gāthāyo
abhāsitthāti
tiṇamuṭṭhidāyakattherassāpadānaṃ paṭhamaṃ


 vipassino bhagavato lokajeṭṭhassa tādino
ekamañcaṃ  mayā dinnaṃ pasannena sapāṇinā

 hatthiyānaṃ assayānaṃ dibbayānaṃ samajjhagaṃ
tena mañcakadānena pattomhi āsavakkhayaṃ

 ekanavutito  kappe yaṃ mañcamadadiṃ tadā
duggatiṃ nābhijānāmi mañcadānassidaṃ phalaṃ

 kilesā jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā mañcadāyako  thero imā gāthāyo abhāsitthāti
mañcadāyakattherassāpadānaṃ dutiyaṃ


 āruhimha tadā nāvaṃ bhikkhu cājīviko cahaṃ
nāvāya bhijjamānāya bhikkhu me saraṇaṃ adā

 ekatiṃse  ito kappe yaṃ so me saraṇaṃ adā
duggatiṃ nābhijānāmi saraṇagamane phalaṃ

 kilesā  jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā saraṇagamaniyo thero imā gāthāyo
abhāsitthāti
saraṇagamaniyattherassāpadānaṃ tatiyaṃ


 nagare  bandhumatiyā rājuyyāne vasāmahaṃ
cammavāsī tadā āsiṃ kamaṇḍaludharo ahaṃ

 addasaṃ vimalaṃ buddhaṃ sayambhuṃ aparājitaṃ
padhānaṃ pahitattaṃ taṃ jhāyiṃ jhānarataṃ vasiṃ 

 sabbakāmasamiddhiñca oghatiṇṇamanāsavaṃ
disvā pasanno sumano abbhañjanamadāsahaṃ

 ekanavutito kappe yaṃ dānamadadiṃ tadā
duggatiṃ nābhijānāmi abbhañjanassidaṃ phalaṃ

 kilesā jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā catasso kataṃ buddhassa sāsanaṃ
itthaṃ  sudaṃ āyasmā abbhañjanadāyako thero imā gāthāyo
abhāsitthāti
abbhañjanadāyakattherassāpadānaṃ catutthaṃ


 divāvihārā  nikkhanto vipassī lokanāyako
lahuṃ supaṭakaṃ  datvā kappaṃ saggamhi modahaṃ

 ekanavutito kappe supaṭakamadāsahaṃ
duggatiṃ nābhijānāmi supaṭassa idaṃ phalaṃ

 kilesā jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā supaṭadāyako thero imā gāthāyo
abhāsitthāti
supaṭadāyakattherassāpadānaṃ pañcamaṃ


 kānanaṃ vanamogayha veḷuṃ chetvānahaṃ tadā
ālambaṇaṃ karitvāna saṅghassa adadiṃ bahuṃ 

 tena  cittappasādena subbate abhivādiya
ālambadaṇḍaṃ datvāna pakkāmiṃ uttarāmukho

 catunnavutito  kappe yaṃ daṇḍamadadiṃ tadā
duggatiṃ nābhijānāmi daṇḍadānassidaṃ phalaṃ

 kilesā jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā catasso kataṃ buddhassa sāsanaṃ
itthaṃ  sudaṃ āyasmā daṇḍadāyako thero imā gāthāyo
abhāsitthāti
daṇḍadāyakattherassāpadānaṃ chaṭṭhaṃ
tevīsatimaṃ bhāṇavāraṃ


 migaluddo  pure āsiṃ vipine vicaraṃ ahaṃ
addasaṃ virajaṃ buddhaṃ sabbadhammāna pāraguṃ

 tasmiṃ mahākāruṇike sabbasattahite rate
pasannacitto sumano nelapupphamapūjayiṃ

 ekatiṃse  ito kappe yaṃ pupphamabhipūjayiṃ
duggatiṃ nābhijānāmi buddhapūjāyidaṃ phalaṃ

 kilesā jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā girinelapūjako thero imā gāthāyo
abhāsitthāti
girinelapūjakattherassāpadānaṃ sattamaṃ


 ahaṃ pure bodhipattaṃ ujjhitaṃ cetiyaṅgaṇe
taṃ gahetvāna chaḍḍesiṃ alabhiṃ vīsatīguṇe

 tassa kammassa tejena saṃsaranto bhavābhave
duve bhave saṃsarāmi devatte cāpi mānuse

 devalokā cavitvāna āgantvā mānusaṃ bhavaṃ
duve kule pajāyāmi khattiye cāpi brāhmaṇe

 aṅgapaccaṅgasampanno ārohapariṇāhavā
abhirūpo suci homi sampuṇṇaṅgo anūnako

 devaloke  manusse vā jāto vā yattha katthaci
bhave suvaṇṇavaṇṇo ca uttattakanakūpamo

 mudukā  maddavā sniddhā  sukhumā sukumārikā
chavi me sabbadā hoti bodhipatte suchaḍḍite 

 yato kutoci gatīsu sarīre samudāgate
na limpati rajojallaṃ vipāko pattachaḍḍite

 uṇhe vātātape tassa aggitāpena vā pana
gatte sedā na muccanti vipāko pattachaḍḍite

 kuṭṭhaṃ gaṇḍo kilāso ca tilakā piḷakā tathā
na honti kāye daddu ca vipāko pattachaḍḍite

 aparampi guṇaṃ tassa nibbattati bhavābhave
rogā na honti kāyasmiṃ vipāko pattachaḍḍite

 aparampi guṇaṃ tassa nibbattati bhavābhave
na hoti cittajā pīḷā vipāko pattachaḍḍite

 aparampi guṇaṃ tassa nibbattati bhavābhave
amittā na bhavantassa vipāko pattachaḍḍite

 aparampi guṇaṃ tassa nibbattati bhavābhave
anūnabhogo bhavati vipāko pattachaḍḍite

 aparampi guṇaṃ tassa nibbattati bhavābhave
aggirājūhi corehi na hoti udake bhayaṃ

 aparampi  guṇaṃ tassa nibbattati bhavābhave
dāsidāsā anucarā honti cittānuvattakā

 yamhi āyuppamāṇamhi jāyate mānuse bhave
tato na hāyate āyu tiṭṭhate yāvatāyukaṃ

 abbhantarā ca bāhirā  negamā ca saraṭṭhakā
nuyuttā honti sabbepi vuddhikāmā sukhicchakā

 bhogavā yasavā homi sirimā ñātipakkhavā
apetabhayasantāso bhavehaṃ sabbato bhave

 devā  manussā asurā gandhabbā yakkharakkhasā
sabbe te parirakkhanti bhave saṃsarato sadā

 devaloke manusse ca anubhotvā ubho yase
avasāne ca nibbānaṃ sivaṃ patto anuttaraṃ

 sambuddhamuddisitvāna bodhiṃ vā tassa satthuno
yo puññaṃ pasave poso tassa kiṃ nāma dullabhaṃ

 magge  phale āgame ca jhānābhiññāguṇesu ca
aññesaṃ adhiko hutvā nibbāyāmi anāsavo

 purehaṃ bodhiyā pattaṃ chaḍḍetvā haṭṭhamānaso
imehi vīsataṅgehi samaṅgī homi sabbadā

 kilesā jhāpitā mayhaṃ viharāmi anāsavo

 svāgataṃ  vata me āsi kataṃ buddhassa sāsanaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā bodhisammajjako thero imā gāthāyo
abhāsitthāti
bodhisammajjakattherassāpadānaṃ aṭṭhamaṃ


 padumuttaro nāma jino sabbadhammāna pāragū
vuṭṭhahitvā samādhimhā caṅkamī lokanāyako

 khāribhāraṃ gahetvāna āharanto phalaṃ tadā
addasaṃ virajaṃ buddhaṃ caṅkamantaṃ mahāmuniṃ

 pasannacitto sumano sire katvāna añjaliṃ
sambuddhaṃ abhivādetvā āmaṇḍamadadiṃ phalaṃ

 satasahassito kappe yaṃ phalaṃ adadiṃ tadā
duggatiṃ nābhijānāmi āmaṇḍassa idaṃ phalaṃ

 kilesā  jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā āmaṇḍaphaladāyako thero imā
gāthāyo abhāsitthāti
āmaṇḍaphaladāyakattherassāpadānaṃ navamaṃ


 imamhi bhaddake kappe brahmabandhu mahāyaso
kassapo nāma gottena  uppajji vadataṃ varo

 anubyañjanasampanno bāttiṃsavaralakkhaṇo
byāmappabhāparivuto raṃsijālasamotthaṭo 

 assāsetā yathā cando sūriyova pabhaṅkaro
nibbāpetā yathā megho sāgarova guṇākaro

 dharaṇīriva  sīlena himavāva samādhinā
ākāso viya paññāya asaṅgo anilo yathā

 sa kadāci mahāvīro parisāsu visārado
saccāni sampakāseti uddharanto mahājanaṃ

 tadā hi bārāṇasiyaṃ seṭṭhiputto mahāyaso
āsahaṃ dhanadhaññassa  pahūtassa bahū tadā

 jaṅghāvihāraṃ vicaraṃ migadāyamupeccahaṃ 
addasaṃ virajaṃ buddhaṃ desentaṃ amataṃ padaṃ

 visaṭṭhakantavacanaṃ  karavīkasamassaraṃ
haṃsarutehi  nigghosaṃ viññāpentaṃ mahājanaṃ

 disvā  devātidevaṃ taṃ sutvāva madhuraṃ giraṃ
pahāyanappake bhoge pabbajiṃ anagāriyaṃ

 evaṃ  pabbajito cāhaṃ na cirena bahussuto
ahosiṃ dhammakathiko vicittapaṭibhāṇavā

 mahāparisamajjhehaṃ haṭṭhacitto punappunaṃ
vaṇṇayiṃ hemavaṇṇassa vaṇṇaṃ vaṇṇavisārado

 esa khīṇāsavo buddho anīgho chinnasaṃsayo
sabbakammakkhayaṃ patto vimuttopadhisaṅkhaye

 esa so bhagavā buddho esa sīho anuttaro
sadevakassa lokassa brahmacakkappavattako

 danto dametā santo ca sametā nibbuto isi
nibbāpetā ca assattho assāsetā mahājanaṃ

 vīro sūro ca vikkanto  pañño kāruṇiko vasī
vijitāvī ca sa jino appagabbo anālayo

 aneñjo acalo dhīmā amoho asamo muni
dhorayho usabho nāgo sīho sakko garūsupi

 virāgo vimalo brahmā vādī sūro raṇañjaho
akhilo ca visallo ca asamo saṃyato  suci

 brāhmaṇo  samaṇo nātho bhisakko sallakattako
yodho buddho sutāsuto  acalo mudito sito 

 dhātā dhatā ca santi ca kattā netā pakāsitā
sampahaṃsitā bhettā ca chettā sotā pasaṃsitā

 akhilo ca visallo ca anīgho akathaṃkathī
anejo virajo kattā gandhā vattā pasaṃsitā

 tāretā atthakāretā kāretā sampadāritā
pāpetā sahitā kantā hantā ātāpī tāpaso 

 samacitto  samasamo asahāyo dayālayo 
accherasatto  akuho katāvī isisattamo

 nittiṇṇakaṅkho nimmāno appameyyo anūpamo
sabbavākyapathātīto sacca neyyantagū  jino

 sattasāravare  tasmiṃ pasādo amatāvaho
tasmā buddhe ca dhamme ca saṅghe saddhā mahatthikā 

 guṇehi evamādīhi tilokasaraṇuttamaṃ
vaṇṇento parisāmajjhe akaṃ  dhammakathaṃ ahaṃ

 tato cutāhaṃ tusite anubhotvā mahāsukhaṃ
tato cuto manussesu jāto homi sugandhiko

 nissāso mukhagandho ca dehagandho tatheva me
sedagandho ca satataṃ sabbagandhova hoti me 

 mukhagandho  sadā mayhaṃ padumuppalacampako
parisanto  sadā vāti sarīro ca tatheva me

 guṇatthavassa sabbantaṃ phalaṃ tu  paramabbhutaṃ
ekaggamanasā sabbe vaṇṇayissaṃ  suṇātha me

 guṇaṃ  buddhassa vatvāna hitāya ca na sadisaṃ 
sukhito  homi sabbattha saṅgho vīrasamāyuto 

 yasassī sukhito kanto jutimā piyadassano
vattā aparibhūto ca niddoso paññavā tathā

 khīṇe āyusi  nibbānaṃ sulabhaṃ buddhabhattino
tesaṃ hetuṃ pavakkhāmi taṃ suṇātha yathātathaṃ

 santaṃ  yasaṃ bhagavato vidhinā abhivādayaṃ
tattha tatthūpapannopi  yasassī tena homahaṃ

 dukkhassantakaraṃ buddhaṃ dhammaṃ santamasaṅkhataṃ
vaṇṇayaṃ sukhado āsiṃ sattānaṃ sukhito tato

 guṇaṃ vadanto buddhassa buddhapītisamāyuto
sakantiṃ parakantiñca janayiṃ tena kantimā

 jino te titthikākiṇṇe  abhibhuyya kutitthiye
guṇaṃ vadanto jotesiṃ  nāyakaṃ jutimā tato

 piyakārī janassāpi sambuddhassa guṇaṃ vadaṃ
saradova sasaṅkohaṃ tenāsiṃ piyadassano

 yathāsattivasenāhaṃ  sabbavācāhi santhaviṃ
sugataṃ tena vāgiso vicittapaṭibhānavā

 ye bālā vimatiṃ pattā paribhonti mahāmuniṃ
niggahiṃ te saddhammena paribhūto na tenahaṃ 

 buddhavaṇṇena sattānaṃ kilese apanesahaṃ
nikkilesamano homi tassa kammassa vāhasā

 sotūnaṃ  vuddhimajaniṃ  buddhānussatidesako
tenāhamāsiṃ  sappañño nipuṇatthavipassako

 sabbāsavaparikkhīṇo tiṇṇasaṃsārasāgaro
sikhīva anupādāno pāpuṇissāmi nibbutiṃ

 imasmiṃyeva kappasmiṃ yamahaṃ santhaviṃ jinaṃ
duggatiṃ nābhijānāmi buddhavaṇṇassidaṃ phalaṃ

 kilesā jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā sugandho thero imā gāthāyo
abhāsitthāti
sugandhattherassāpadānaṃ dasamaṃ
tiṇadāyakavaggo tepaññāsamo
tassuddānaṃ 
tiṇado  mañcado ceva saraṇabbhañjanappado
supaṭo daṇḍadāyī ca nelapūjī tatheva ca
bodhisammajjako maṇḍo sugandho dasamoti ca
gāthāsataṃ satevīsaṃ gaṇitañcettha sabbaso
