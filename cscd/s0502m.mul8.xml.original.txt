9. Pāpavaggo
116.
 Abhittharetha  kalyāṇe, pāpā cittaṃ nivāraye;
Dandhañhi karoto puññaṃ, pāpasmiṃ ramatī mano.
117.
 Pāpañce puriso kayirā, na naṃ ⟪ na taṃ (sī. pī.) ⟫ kayirā punappunaṃ;
Na tamhi chandaṃ kayirātha, dukkho pāpassa uccayo.
118.
 Puññañce puriso kayirā, kayirā naṃ ⟪ kayirāthetaṃ (sī. syā.), kayirāthenaṃ (pī.) ⟫ punappunaṃ;
Tamhi chandaṃ kayirātha, sukho puññassa uccayo.
119.
 Pāpopi  passati bhadraṃ, yāva pāpaṃ na paccati;
Yadā ca paccati pāpaṃ, atha pāpo pāpāni ⟪ atha pāpāni (?) ⟫ passati.
120.
 Bhadropi  passati pāpaṃ, yāva bhadraṃ na paccati;
Yadā ca paccati bhadraṃ, atha bhadro bhadrāni ⟪ atha bhadrāni (?) ⟫ passati.
121.
 Māvamaññetha ⟪ māppamaññetha (sī. syā. pī.) ⟫ pāpassa, na mantaṃ ⟪ na maṃ taṃ (sī. pī.), na mattaṃ (syā.) ⟫ āgamissati;
Udabindunipātena, udakumbhopi pūrati;
Bālo pūrati ⟪ pūrati bālo (sī. ka.), āpūrati bālo (syā.) ⟫ pāpassa, thokaṃ thokampi ⟪ thoka thokampi (sī. pī.) ⟫ ācinaṃ.
122.
 Māvamaññetha puññassa, na mantaṃ āgamissati;
Udabindunipātena, udakumbhopi pūrati;
Dhīro pūrati puññassa, thokaṃ thokampi ācinaṃ.
123.
 Vāṇijova bhayaṃ maggaṃ, appasattho mahaddhano;
Visaṃ jīvitukāmova, pāpāni parivajjaye.
124.
 Pāṇimhi  ce vaṇo nāssa, hareyya pāṇinā visaṃ;
Nābbaṇaṃ visamanveti, natthi pāpaṃ akubbato.
125.
 Yo  appaduṭṭhassa narassa dussati, suddhassa posassa anaṅgaṇassa;
Tameva bālaṃ pacceti pāpaṃ, sukhumo rajo paṭivātaṃva khitto.
126.
 Gabbhameke uppajjanti, nirayaṃ pāpakammino;
Saggaṃ sugatino yanti, parinibbanti anāsavā.
127.
 Na  antalikkhe na samuddamajjhe, na pabbatānaṃ vivaraṃ pavissa ⟪ pavisaṃ (syā.) ⟫;
Na  vijjatī ⟪ na vijjati (ka. sī. pī. ka.) ⟫ so jagatippadeso, yatthaṭṭhito ⟪ yatraṭṭhito (syā.) ⟫ mucceyya pāpakammā.
128.
 Na antalikkhe na samuddamajjhe, na pabbatānaṃ vivaraṃ pavissa;
Na vijjatī so jagatippadeso, yatthaṭṭhitaṃ ⟪ yatraṭṭhitaṃ (syā.) ⟫ nappasaheyya maccu.
Pāpavaggo navamo niṭṭhito.
