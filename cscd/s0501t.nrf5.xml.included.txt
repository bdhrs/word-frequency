
 tattha katamaṃ nayasamuṭṭhānantiādinā ācariyena sabbathā nayasamuṭṭhānaṃ ṭhapitaṃ amhehi ca ñātaṃ soḷasahārapañcanayaaṭṭhārasamūlapadesu aṭṭhārasa mūlapadā kathaṃ vibhattā kuhiṃ amhehi daṭṭhabbāti vattabbabhāvato tattha aṭṭhārasa mūlapadā kuhiṃ daṭṭhabbātiādi vuttaṃ tatthāti tesu soḷasahārapañcanayaaṭṭhārasamūlapadesu aṭṭhārasa mūlapadā kena padena ācariyena vibhattā kuhiṃ amhehi vitthārato daṭṭhabbāti pucchati aṭṭhārasa mūlapadā sāsanapaṭṭhāne mayā vibhattā tumhehi ca vitthārato sāsanapaṭṭhāne daṭṭhabbāti vissajjeti vibhattāyeva hi aṭṭhārasa mūlapadā daṭṭhabbā bhavanti aṭṭhakathāyaṃ  pana 
evaṃ sabbathā nayasamuṭṭhānaṃ vibhajitvā idāni sāsanapaṭṭhānaṃ vibhajanto yasmā saṅgahavārādīsu mūlapadeheva paṭṭhānaṃ saṅgahetvā sarūpato na dassitaṃ tasmā yathā mūlapadehi paṭṭhānaṃ niddhāretabbaṃ evaṃ paṭṭhānatopi mūlapadāni niddhāretabbānīti dassanatthaṃ aṭṭhārasa mūlapadā kuhiṃ daṭṭhabbā sāsanapaṭṭhāneti āhāti 
vuttaṃ sāsanapaṭṭhāne aṭṭhārasa mūlapadā daṭṭhabbāti ācariyena vuttā katamaṃ taṃ sāsanapaṭṭhānanti pucchitabbattā tattha katamaṃ sāsanapaṭṭhānantiādi vuttaṃ tatthāti tesu aṭṭhārasamūlapadasāsanapaṭṭhānesu katamaṃ taṃ sāsanapaṭṭhānanti idāni mayā niddhāriyamānaṃ bhagavatā desitaṃ  saṃkilesabhāgiyādisuttaṃ sāsanapaṭṭhānaṃ nāmāti vissajjeti sāsananti pariyattisāsanaṃ paṭṭhānanti tassa pariyattisāsanassa saṃkilesabhāgiyatādīhi pakārehi ṭhānaṃ pavattanaṃ paṭṭhānaṃ taṃdīpanasuttaṃ pana idha paṭṭhānaṃ nāma tena vuttaṃ  saṃkilesabhāgiyaṃ suttantiādi atha vā sāsananti adhisīlaadhicittaadhipaññāsikkhattayaṃ sāsanaṃ nāma taṃ sikkhattayaṃ patiṭṭhahati etena saṃkilesādināti paṭṭhānaṃ sikkhattayassa sāsanassa paṭṭhānanti sāsanapaṭṭhānaṃ tadādhārabhūtaṃ suttampi ṭhānyūpacārato sāsanapaṭṭhānaṃ nāma taṃ sāsanapaṭṭhānasuttaṃ sarūpato dassetuṃ 
saṃkilesabhāgiyaṃ suttaṃ vāsanābhāgiyaṃ suttaṃ nibbedhabhāgiyaṃ suttaṃ asekkhabhāgiyaṃ suttaṃ saṃkilesabhāgiyañca vāsanābhāgiyañca suttaṃ saṃkilesabhāgiyañca nibbedhabhāgiyañca suttaṃ saṃkilesabhāgiyañca asekkhabhāgiyañca suttaṃ saṃkilesabhāgiyañca nibbedhabhāgiyañca asekkhabhāgiyañca suttaṃ saṃkilesabhāgiyañca vāsanābhāgiyañca nibbedhabhāgiyañca suttaṃ vāsanābhāgiyañca  nibbedhabhāgiyañca suttaṃ taṇhāsaṃkilesabhāgiyaṃ suttaṃ diṭṭhisaṃkilesabhāgiyaṃ suttaṃ duccaritasaṃkilesabhāgiyaṃ suttaṃ taṇhāvodānabhāgiyaṃ suttaṃ diṭṭhivodānabhāgiyaṃ suttaṃ duccaritavodānabhāgiyaṃ suttanti 
vuttaṃ tesu suttesu ye saṃkilesādayo bhagavatā vuttā tesu saṃkilesādīsu saṃkileso kittakoti pucchitabbattā tattha saṃkileso tividho taṇhāsaṃkileso diṭṭhisaṃkileso duccaritasaṃkilesoti vuttaṃ tatthāti tesu suttantesu saṃkilesādīsu dhammesu tividhe tasmiṃ saṃkilese taṇhāsaṃkileso katamena kusalena visujjhatīti pucchitabbattā tattha taṇhāsaṃkileso samathena visujjhatīti vuttaṃ tatthāti tasmiṃ tividhe taṇhāsaṃkilesādike so samatho khandhesu katamo khandhoti pucchitabbattā so samatho samādhikkhandhoti vuttaṃ diṭṭhisaṃkileso kena visujjhatīti pucchitabbattā diṭṭhisaṃkileso vipassanāya visujjhatīti vuttaṃ sā vipassanā katamo khandhoti vattabbattā sā vipassanā paññākkhandhoti vuttaṃ duccaritasaṃkileso kena visujjhatīti vattabbattā duccaritasaṃkileso sucaritena visujjhatīti vuttaṃ taṃ sucaritaṃ katamo khandhoti vattabbattā taṃ sucaritaṃ sīlakkhandhoti vuttaṃ tasmiṃ sīle ṭhitassa puggalassa kiṃ bhavatīti vattabbattā tassa sīle patiṭṭhitassātiādi vuttaṃ sīle sucaritasaṅkhāte sīlakkhandhe patiṭṭhitassa tassa sīlavantassa puggalassa bhavesu kāmabhavarūpārūpabhavesu āsatti bhavapatthanā yadi uppajjati evaṃsāyanti evaṃ assa ayanti padacchedo evaṃ sati assa sīle  patiṭṭhitassa ayaṃ āsatti bhavapatthanā samathavipassanābhāvanāmayapuññakiriyavatthu ca bhavati casaddena dānamayasīlamayapuññakiriyavatthu ca bhavatīti attho saṅgahito tatrāti tesu kāmabhavarūpārūpabhavesu upapattiyā saṃvattatīti
saṃkilesādayo yehi suttehi dassitā tāni suttāni kittakānīti vattabbattā imāni cattāri suttānītiādi vuttaṃ asādhāraṇāni saṃkilesabhāgiyasuttavāsanābhāgiyasuttanibbedhabhāgiyasuttaasekkhabhāgiyasuttāni cattāri suttāni bhavanti sādhāraṇāni  saṃkilesabhāgiyavāsanābhāgiyasutta saṃkilesabhāgiyanibbedhabhāgiyasutta saṃkilesabhāgiyaasekkhabhāgiyasutta vāsanābhāgiyanibbedhabhāgiyasuttāni katāni missitāni cattāri bhavanti iti aṭṭha suttāni bhavanti tāniyeva vuttappakārāni aṭṭha suttāni bhavanti sādhāraṇāni vāsanābhāgiyaasekkhabhāgiyasuttanibbedhabhāgiyaasekkhabhāgiyasutta saṃkilesabhāgiyavāsanābhāgiyanibbedhabhāgiyasuttasaṃkilesa bhāgiyavāsanābhāgiyaasekkhabhāgiyasutta saṃkilesabhāgiyanibbedhabhāgiyaasekkhabhāgiyasutta vāsanābhāgiyanibbedhabhāgiyaasekkhabhāgiyasutta saṃkilesabhāgiyavāsanābhāgiyanibbedhabhāgiyaasekkhabhāgiyasutta nevasaṃkilesabhāgiyanavāsanā bhāgiyananibbedhabhāgiyanaasekkhabhāgiyasuttāni katāni missitāni aṭṭha suttāni bhavantīti soḷasa suttāni bhavanti tesu soḷasasuttesu cattāri ekakāni suttāni ca cattāri dukāni suttāni ca dve tikāni ca pāḷiyaṃ āgatāni dve dukāni suttāni ca dve tikāni ca dve catukkāni suttāni ca aṭṭhakathāyaṃ  āgatāni
yadi paṭṭhānanayena vuttappakārāni soḷasa suttāniyeva vibhattāni evaṃ sati suttageyyādinavavidhaṃ sakalaṃ pariyattisāsanaṃ paṭṭhānanayena avibhattaṃ bhaveyyāti vattabbattā imehi soḷasahi suttehītiādi vuttaṃ paṭṭhānanayena vibhattehi soḷasahi imehi suttehi navavidhaṃ sakalaṃ pariyattisuttaṃ paṭṭhānanayena vibhattaṃyeva hutvā bhinnaṃ bhavati saṃkilesabhāgiyādipabhedāya gāthāya gāthā anuminitabbā saṃkilesabhāgiyādipabhedena veyyākaraṇena veyyākaraṇaṃ anuminitabbaṃ saṃkilesabhāgiyādipabhedena suttena suttaṃ anuminitabbaṃ bhavatiyevāti
 tesu soḷasasu saṃkilesabhāgiyādīsu suttesu katamaṃ saṃkilesabhāgiyaṃ suttanti pucchitabbattā tattha katamaṃ saṃkilesabhāgiyaṃ suttantiādi vuttaṃ tatthāti tesu soḷasasu saṃkilesabhāgiyādīsu suttesu katamaṃ suttaṃ saṃkilesabhāgiyaṃ suttaṃ nāmāti pucchati
kāmandhā  jālasañchannā taṇhāchadanachāditā
pamattabandhanābaddhā macchāva kumināmukhe
jarāmaraṇamanventi vaccho khīrapakova mātaranti 
idaṃ suttaṃ saṃkilesabhāge vācakañāpakabhāvena pavattanato saṃkilesabhāgiyaṃ suttaṃ nāma ye sattā kāmandhā kāmena andhā jālasañchannā taṇhāchadanena chāditā pamattabandhanāya baddhā bandhitabbā te satte jarāmaraṇaṃ anveti yathā taṃ kumināmukhe ye macchā gahitā te macche jarāmaraṇaṃ anveti iva evaṃ te satte jarāmaraṇaṃ anveti khīrapako vaccho mātaraṃ anveti iva evaṃ te satte jarāmaraṇaṃ anvetīti yojanā kātabbā atha vā khīrapako vaccho mātaraṃ anveti iva kumināmukhe gahitā macchā jarāmaraṇaṃ anventi iva ca evaṃ ye sattā kāmandhā pamattabandhanāya bandhitabbā te sattā jarāmaraṇaṃ anventīti yojanā
idaṃ suttaṃyevāti vattabbattā 
cattārimāni bhikkhave agatigamanāni katamāni cattāri chandāgatiṃ gacchati dosāgatiṃ gacchati mohāgatiṃ gacchati bhayāgatiṃ gacchati imāni kho bhikkhave cattāri agatigamanāni idamavoca bhagavā idaṃ vatvāna sugato athāparaṃ etadavoca satthā 
chandā dosā bhayā mohā yo dhammaṃ ativattati
nihīyati tassa yaso kāḷapakkheva candimāti 
idaṃ saṃkilesabhāgiyaṃ suttanti 
vuttaṃ chandā chandahetunā dosā dosahetunā bhayā bhayahetunā mohā mohahetunā yo rājādiko yo vinayadharādiko vā dhammaṃ sappurisadhammaṃ ativattati atikkamitvā vattati tassa rājādino vā tassa vinayadharādino vā yaso kitti ca parivāro ca bhogo ca nihīyati candimā kāḷapakkhe pabhāya nihīyati iva evaṃ nihīyatīti yojanā
ettakaṃyevāti  vattabbattā manopubbaṅgamā dhammā cakkaṃva vahato padanti idaṃ saṃkilesabhāgiyaṃ suttanti vuttaṃ attho pākaṭo aṭṭhakathāyampi vibhatto
middhī yadā hoti mahagghaso ca niddāyitā samparivattasāyī
mahāvarāhova nivāpapuṭṭho punappunaṃ gabbhamupeti mandoti 
idaṃ suttampi saṃkilesabhāge visaye vācakañāpakabhāvena pavattanato saṃkilesabhāgiyaṃ suttaṃ nāma nivāpapuṭṭho mahāvarāho gāmasūkaro niddāyitā supanasīlo samparivattasāyī hoti iva evaṃ yo mando satto yadā mahagghaso hoti so mando satto middhī thinamiddhābhibhūto hutvā niddāyitā muduphassasayane muduhatthehi parāmasito samparivattasāyī punappunaṃ gabbhaṃ upetīti yojanā
ayasāva malaṃ samuṭṭhitaṃ tatuṭṭhāya tameva khādati
evaṃ atidhonacārinaṃ sāni kammāni nayanti duggatinti 
idaṃ suttampi saṃkilesabhāgiyaṃ suttaṃ nāma ayasā ayato samuṭṭhitaṃ jātamalaṃ tatuṭṭhāya tato ayato uṭṭhahitvā tameva ayaṃ khādati iva evaṃ atidhonacārinaṃ atikkamitvā dhonacāripuggalaṃ sāni sayaṃ katāni akusalakammāni duggatiṃ nayantīti yojanā
coro yathā sandhimukhe gahīto sakammunā haññati bajjhate ca
evaṃ ayaṃ pecca pajā parattha sakammunā haññati bajjhate cāti 
idaṃ suttampi saṃkilesabhāgiyaṃ suttaṃ nāma sandhimukhe rājapurisādīhi gahito coro sakammunā attanā katena corakammena haññati ca bajjhate ca yathā evaṃ ayaṃ pāpakārinī pajā parattha paraloke pecca sakammunā sayaṃ katena akusalakammunā satthādīhi haññati ca addubandhanādīhi bajjhate cāti yojanā
sukhakāmāni  bhūtāni yo daṇḍena vihiṃsati
attano sukhamesāno pecca so na labhate sukhanti 
idaṃ suttampi saṃkilesabhāgiyaṃ suttaṃ nāma attano sukhaṃ esāno esamāno yo satto aññāni sukhakāmāni bhūtāni daṇḍena vihiṃsati so hiṃsako satto paraloke pecca sukhaṃ na labhatīti yojanā
gunnaṃ ce taramānānaṃ jimhaṃ gacchati puṅgavo
sabbā tā jimhaṃ gacchanti nette jimhaṃ gate sati
evameva manussesu yo hoti seṭṭhasammato
so ce adhammaṃ carati pageva itarā pajā
sabbaṃ raṭṭhaṃ dukkhaṃ seti rājā ce hoti adhammikoti 
idaṃ suttampi saṃkilesabhāgiyaṃ suttaṃ nāma nadiṃ taramānānaṃ gunnaṃ puṅgavo jimhaṃ ce gacchati evaṃ nette jimhaṃ gate sati sabbā tā gāviyo jimhaṃ gacchanti yathā evameva manussesu yo rājā seṭṭhasammato so rājā adhammaṃ carati evaṃ raññe adhammaṃ carante sati itarā pajā pageva paṭhamameva adhammaṃ carati rājā adhammiko ce hoti evaṃ raññe adhammike sati sabbaṃ raṭṭhaṃ dukkhaṃ setīti yojanā
sukiccharūpā vatime manussā karonti pāpaṃ upadhīsu rattā
gacchanti te bahujanasannivāsaṃ nirayaṃ avīciṃ kaṭukaṃ bhayānakanti 
idaṃ suttampi saṃkilesabhāgiyaṃ suttaṃ nāma ye manussā upadhīsu kāmaguṇūpadhīsu rattā rāgābhibhūtā hutvā pāpaṃ akusalakammaṃ karonti ime pāpakammakarā manussā sukiccharūpā vata suṭṭhu kicchāpannarūpā vata bhavanti te pāpakammakarā manussā kaṭukaṃ bhayānakaṃ bahujanasannivāsaṃ nirayaṃ avīciṃ gacchantīti yojanā
phalaṃ ve kadaliṃ hanti phalaṃ veḷuṃ phalaṃ naḷaṃ
sakkāro kāpurisaṃ hanti gabbho assatariṃ yathāti 
idaṃ  suttampi saṃkilesabhāgiyaṃ suttaṃ nāma phalaṃ kadaliyā phalaṃ kadaliṃ ve ekantena hanti yathā phalaṃ veḷuṃ ve ekantena hanti yathā phalaṃ naḷaṃ ve ekantena hanti yathā gabbho assatariṃ mātaraṃ ve ekantena hanti yathā evaṃ sakkāro kāpurisaṃ ve ekantena hantīti yojanā
kodhamakkhagaru bhikkhu lābhasakkāragāravo
sukhette pūtibījaṃva saddhamme na virūhatīti 
idaṃ suttampi saṃkilesabhāgiyaṃ suttaṃ nāma sukhette sundare khettepi khittaṃ pūtibījaṃ na ruhati iva evaṃ yo bhikkhu lābhasakkāragāravo kodhaṃ kujjhanalakkhaṇaṃ kodhaṃ makkhaṃ paraguṇasīlamakkhanalakkhaṇaṃ makkhañca garuṃ katvā carati so caranto bhikkhu saddhammasmiṃ na ruhatīti yojanā
 idhāhaṃ bhikkhave ekaccaṃ puggalaṃ paduṭṭhacittaṃ evaṃ cetasā ceto paricca pajānāmi iti me sutanti idaṃ suttampi saṃkilesabhāgiyaṃ suttaṃ nāma bhikkhave idha sāsane loke vā ahaṃ ekaccaṃ puggalaṃ paduṭṭhacittaṃ mama cetasā tassa ceto cittaṃ paricca paricchinditvā buddhacakkhunā evaṃ pajānāmi kathaṃ pajānāmīti ce puccheyya yañca paṭipadaṃ paṭipanno yañca maggaṃ samāruḷho ayaṃ puggalo yathā yāya duppaṭipadāya yena dummaggena iriyati pavattati tāya duppaṭipadāya tena dummaggena imamhi imasmiṃ samaye duppaṭipajjanakāle ayaṃ duppaṭipannaṃ paṭipanno dummaggasamāruḷho puggalo ce kālaṃ kareyya evaṃ sati ābhataṃ vatthu nikkhittaṃ yathā evaṃ niraye nikkhitto taṃ kissa hetu bhikkhave assa puggalassa cittaṃ paduṭṭhaṃ padositaṃ hi yasmā hoti tasmā nikkhitto evaṃ idha sāsane loke vā cetopadosahetu ca pana ekacce sattā puggalā kāyassa bhedā paraṃ maraṇā apāyaṃ duggatiṃ vinipātaṃ upapajjantīti pajānāmīti etamatthaṃ bhagavā avoca tattha tasmiṃ sutte etaṃ paduṭṭhacittaṃ ñatvāna nirayaṃ so upapajjatīti gāthāvacanaṃ iti evaṃ vuccati
satthā idha sāsane loke vā paduṭṭhacittaṃ ekaccaṃ puggalaṃ ñatvāna bhikkhūnaṃ santike etamatthaṃ byākāsi imamhi imasmiṃ samaye ayaṃ puggalo ce kālaṃ kayirātha evaṃ sati paduṭṭhacittasamaṅgī hi nirayasmiṃ upapajjeyya puggalassa cittaṃ padūsitaṃ hi yasmā hoti tasmā upapajjeyya cetopadosahetu  sattā duggatiṃ gacchanti ābhataṃ vatthuṃ nikkhipeyya yathā evamevaṃ  tathāvidho duppañño so padosacitto puggalo kāyassa bhedā paraṃ maraṇā nirayaṃ upapajjatīti ayampi attho bhagavatā vutto iti me mayā sutanti yojanā
sace bhāyatha dukkhassa sace vo dukkhamappiyaṃ
mākattha pāpakaṃ kammaṃ āvi vā yadi vā raho
sace ca pāpakaṃ kammaṃ karissatha karotha vā
na vo dukkhā pamutyatthi upeccapi palāyatanti 
idaṃ suttampi saṃkilesabhāgiyaṃ suttaṃ nāma sappurisā tumhe dukkhassa jātidukkhajarādukkhabyādhidukkhamaraṇadukkhaapāyadukkha atītavaṭṭamūlakadukkhaanāgatavaṭṭamūlakadukkhapaccuppannāhāramūlakadukkhāti aṭṭhavidhassa dukkhassa sace bhāyatha vo tumhehi dukkhaṃ tathā aṭṭhavidhaṃ dukkhaṃ sace appiyaṃ evaṃ sati āvi vā yadi raho vā pāpakaṃ kammaṃ mākattha mā akattha sappurisā tumhe āvi vā yadi raho vā pāpakaṃ kammaṃ sace karissatha vā sace karotha vā evaṃ sati upeccapi sañciccāpi palāyataṃ palāyantānaṃ vo tumhākaṃ dukkhā aṭṭhavidhā dukkhato pamutti muccanaṃ natthevāti yojanā
adhammena dhanaṃ laddhā musāvādena cūbhayaṃ
mameti bālā maññanti taṃ kathaṃ nu bhavissati
antarāyā su bhavissanti sambhatassa vinassati
matā saggaṃ na gacchanti nanu ettāvatā hatāti 
idaṃ suttampi saṃkilesabhāgiyaṃ suttaṃ nāma ye bālā adhammena ca musāvādena ca dhanaṃ saviññāṇāviññāṇaṃ sabbaṃ labhitabbaṃ dhanaṃ laddhā ubhayaṃ dhanaṃ mama dhananti maññanti tesaṃ bālānaṃ taṃ ubhayaṃ dhanaṃ kathaṃ kena nu pakārena bhavissati adhammena sambhatattā ciraṭṭhitikaṃ na hoti antarāyā rājantarāyādayo antarāyā tesaṃ bālānaṃ bhavissanti yena adhammavohārādikena yaṃ dhanaṃ sambhataṃ assa adhammavohārādikassa taṃ sambhataṃ dhanaṃ vinassati matā marantā te bālā saggaṃ sugatiṃ na gacchanti sugati hi sobhanehi bhogehi aggoti saggoti  adhippetā  ettāvatā ettakena diṭṭhadhammikasamparāyikānaṃ attahitānaṃ hāyanena te bālā hatā vinaṭṭhā bhavanti nanūti yojanā
kathaṃ khaṇati attānaṃ kathaṃ mittehi jīrati
kathaṃ vivaṭṭate dhammā kathaṃ saggaṃ na gacchati
lobhā khaṇati attānaṃ luddho mittehi jīrati
lobhā vivaṭṭate dhammā lobhā saggaṃ na gacchatīti 
idaṃ suttampi saṃkilesabhāgiyaṃ suttaṃ nāma yojanattho pākaṭo
caranti bālā dummedhā amitteneva attanā
karontā pāpakaṃ kammaṃ yaṃ hoti kaṭukapphalaṃ
na taṃ kammaṃ kataṃ sādhu yaṃ katvā anutappati
yassa assumukho rodaṃ vipākaṃ paṭisevatīti 
idaṃ suttampi saṃkilesabhāgiyaṃ suttaṃ nāma dummedhā nippaññā bālā amittena pāpakaṃ kammaṃ kataṃ iva evaṃ attanā kaṭukapphalaṃ yaṃ kammaṃ kataṃ hoti taṃ pāpakaṃ kataṃ kammaṃ karontā caranti yaṃ kammaṃ katvā karonto pacchā anutappati taṃ kataṃ kammaṃ na sādhu yassa kammassa vipākaṃ rodaṃ rudanto assumukho paṭisevati taṃ kataṃ kammaṃ na sādhūti yojanā
dukkaraṃ duttitikkhañca avītarāgoti idaṃ suttampi saṃkilesabhāgiyaṃ suttaṃ nāma suttattho aṭṭhakathāyaṃ vitthārato vutto
appameyyaṃ paminanto kodha vidvā vikappaye
appameyyaṃ pamāyinaṃ nivutaṃ taṃ maññe akissavanti 
idaṃ suttampi saṃkilesabhāgiyaṃ suttaṃ nāma idha sāsane appameyyaṃ appameyyaguṇaṃ khīṇāsavaṃ puggalaṃ ayaṃ khīṇāsavo puggalo ettakasīlo ettakasamādhi ettakapaññoti paminanto ko puthujjano  vikappaye appameyyaṃ khīṇāsavapuggalaṃ pamāyinaṃ pamāyantaṃ taṃ puthujjanaṃ ayaṃ nivutaṃ avakujjapaññaṃ akissavaṃ apaññanti maññe maññāmīti yojanā
purisassa  hi jātassa kuṭhārī jāyate mukhe
yāya chindati attānaṃ bālo dubbhāsitaṃ bhaṇaṃ
na hi satthaṃ sunisitaṃ visaṃ halāhalaṃ iva
evaṃ viraddhaṃ pāteti vācā dubbhāsitā yathāti 
idaṃ suttampi saṃkilesabhāgiyaṃ suttaṃ nāma dubbhāsitaṃ ariyūpavādasaṅkhātaṃ pharusavācaṃ bhaṇaṃ bhaṇanto bālo duṭṭho puriso yāya kuṭhārīsadisiyā dubbhāsitavācāya attānaṃ chindati sā kuṭhārīsadisī dubbhāsitavācā jātassa purisassa mukhe jāyate jāyati sā dubbhāsitavācā mukhe jāyati iva evaṃ sunisitaṃ satthaṃ mukhe na jāyati yathā halāhalaṃ visaṃ mukhe na jāyati dubbhāsitā vācā apāyesu viraddhaṃ puggalaṃ pāteti yathā evaṃ sunisitaṃ satthaṃ apāyesu na pāteti halāhalaṃ visaṃ apāyesu na pātetīti yojanā

 yo nindiyaṃ pasaṃsati taṃ vā nindati yo pasaṃsiyo
vicināti mukhena so kaliṃ kalinā tena sukhaṃ na vindati
appamatto ayaṃ kali yo akkhesu dhanaparājayo
sabbassāpi sahāpi attanā ayameva mahantataro kali
yo sugatesu manaṃ padosaye
sataṃ sahassānaṃ nirabbudānaṃ chattiṃsatī pañca ca abbudāni
yamariyagarahī nirayaṃ upeti vācaṃ manañca paṇidhāya pāpakanti 
idaṃ suttampi saṃkilesabhāgiyaṃ suttaṃ nāma yo puggalo nindiyaṃ duccaraṃ dussīlaṃ puggalaṃ pasaṃsati so pasaṃsako puggalo mukhena kaliṃ vicināti upacināti tena kalinā sukhaṃ na vindati yo sucārī sīlavā puggalo pasaṃsiyo hoti taṃ vā sucāriṃ vā sīlavantaṃ puggalaṃ yo puggalo  nindati so nindanto puggalo mukhena kaliṃ vicināti upacināti tena kalinā sukhaṃ na vindati
attanā sahāpi sabbassa dhanassa vasenapi akkhesu yo dhanaparājayo bhavati ayaṃ kali ayaṃ dhanaparājayo appamatto hoti yo puggalo sugatesu manaṃ padosaye tassa puggalassa yo kali bhavati ayameva kali mahantataro hoti
kasmā vācañca manañca paṇidhāya ariyagarahī puggalo yaṃ kālaṃ pāpakaṃ nirayaṃ upeti so kālo sataṃ sahassānaṃ nirabbudānañca chattiṃsa nirabbudāni ca pañca abbudāni ca yasmiṃ kāle gaṇīyantīti tena kālena samo hoti tasmā mahantataro hotīti yojanā
yo lobhaguṇe anuyutto
gacchasi kho papataṃ cirarattanti 
idaṃ suttampi saṃkilesabhāgiyaṃ suttaṃ nāma yo puggalo lobhaguṇe anuyutto anu punappunaṃ yutto hoti so puggalo aññe puggale vacasā paribhāsati assaddho kadariyo avadaññū buddhānaṃ ovādaññū na hoti maccharī pesuṇiyaṃ pesuṇiyasmiṃ anuyutto hoti
mukhadugga mukhavisama vibhūta vigatabhūta anariya bhūnahu buddhivināsaka pāpaka dukkaṭakāri purisanta purisalāmaka kali alakkhi avajātaputta tvaṃ nerayiko asi idha idāni bahubhāṇī mā hohi
ahitāya rajaṃ attani mā ākirasi mā pakkhipasi kibbisakāri tvaṃ sante khīṇāsave puggale garahasi bahūni duccaritāni kammāni carasi caritvā tvaṃ cirarattaṃ racanavirahitaṃ papataṃ narakaṃ nirayaṃ gacchasi kho ekaṃsenāti yojanā
nānāvidhaṃ saṃkilesabhāgiyaṃ suttaṃ ācariyena niddhāritaṃ amhehi ca ñātaṃ katamaṃ vāsanābhāgiyaṃ suttanti pucchitabbattā tattha katamaṃ vāsanābhāgiyaṃ suttantiādi vuttaṃ tatthāti tesu soḷasasu saṃkilesabhāgiyādīsu suttesu katamaṃ suttaṃ vāsanābhāgiyaṃ suttaṃ nāmāti  pucchati manopubbaṅgamā dhammā chāyāva anapāyinīti idaṃ vāsanābhāge puññabhāge visaye vācakañāpakabhāvena pavattanato vāsanābhāgiyaṃ suttaṃ nāma attho pākaṭo
 mahānāmo  sakko bhagavantaṃ etadavoca apāpikā kālaṅkiriyāti idaṃ suttampi vāsanābhāge puññabhāge visaye vācakañāpakabhāvena pavattanato vāsanābhāgiyaṃ suttaṃ nāma attho pākaṭo
sukhakāmāni bhūtāni yo daṇḍena na hiṃsati
attano sukhamesāno pecca so labhate sukhanti 
idaṃ suttampi vāsanābhāgiyaṃ suttaṃ nāma attho pākaṭo
gunnaṃ ce taramānānaṃ rājā ce hoti dhammikoti idaṃ suttampi vāsanābhāgiyaṃ suttaṃ nāma attho pākaṭo
 bhagavā sāvatthiyaṃ viharati evaṃ pajānātīti idaṃ suttampi vāsanā suttaṃ nāma attho pākaṭo
kasmā bhagavā janapadacārikaṃ caratīti puccheyya sattahi kāraṇehi buddhā bhagavanto janapadacārikaṃ caranti katamehi sattahi desantaragatānaṃ veneyyānaṃ vinayanatthaṃ tatra ṭhitānaṃ ussukkasamuppādanatthaṃ sāvakānaṃ ekasmiṃ ṭhāne nibaddhavāsanivāraṇatthaṃ attano ca tattha nibaddhavāse anāsaṅgadassanatthaṃ sambuddhavasitaṭṭhānatāya desānaṃ cetiyabhāvasampādanatthaṃ bahūnaṃ sattānaṃ dassanūpasaṅkamanādīhi puññoghappasavanatthaṃ avuṭṭhiādiupaddavūpasamanatthañcāti imehi sattahi kāraṇehi buddhā bhagavanto janapadacārikaṃ carantīti janapadacaraṇakāraṇaṃ veditabbaṃ
ekapupphaṃ cajitvāna sahassaṃ kappakoṭiyo
deve ceva manusse ca sesena parinibbutoti 
idaṃ suttampi vāsanābhāgiyaṃ suttaṃ nāma sahassaṃ kappakoṭiyoti sahassaṃ attabhāvato koṭiyo
assatthe  haritobhāse saṃvirūḷhamhi pādape
ekaṃ buddhagataṃ saññaṃ alabhiṃhaṃ patissato
ajja tiṃsaṃ tato kappā nābhijānāmi duggatiṃ
tisso vijjā sacchikatā tassā saññāya vāsanāti 
idaṃ suttampi vāsanābhāgiyaṃ suttaṃ nāma haritobhāseti haritaobhāse alabhiṃhanti ahaṃ alabhiṃ
piṇḍāya  kosalaṃ puraṃ vipāko hoti acintiyoti idaṃ suttampi vāsanābhāgiyaṃ suttaṃ nāma aggapuggalo anukampako taṇhānighātako muni sambuddho purebhattaṃ piṇḍāya piṇḍaṃ paṭiggaṇhituṃ kosalaṃ puraṃ pāvisi
yassa purisassa hatthe sabbapupphehi alaṅkato vaṭaṃsako pupphavaṭaṃsakova atthi so ayaṃ puriso rājamaggena kosalapuraṃ pavisantaṃ bhikkhusaṅghapurakkhataṃ devamānusapūjitaṃ sambuddhaṃ addasa disvā haṭṭho cittaṃ pasādesi pasādetvā sambuddhaṃ upasaṅkami
upasaṅkamitvā so ayaṃ pasanno hutvā surabhiṃ vaṇṇavantaṃ manoramaṃ taṃ vaṭaṃsakaṃ sambuddhassa sehi pāṇībhi upanāmesi
tato buddhassa lapanantarā lapanassa vadanassa antarā aggisikhā vaṇṇā sahassaraṃsi okkā pabhā nikkhami abbhā vijju nikkhamati iva evaṃ ānanā sahassaraṃsi nikkhamitvā ādiccabandhuno sīse tikkhattuṃ padakkhiṇaṃ karitvāna parivaṭṭetvā muddhani antaradhāyatha
ānando acchariyaṃ abbhutaṃ lomahaṃsanaṃ idaṃ pāṭihāriyaṃ disvā cīvaraṃ ekaṃsaṃ karitvā etaṃ abravi  mahāmuni sitakammassa hetu ko taṃ hetuṃ byākarohi dhammāloko bhavissatīti
yassa bhagavato sabbadhammesu ñāṇaṃ sadā pavattati kaṅkhāvitaraṇo muni so bhagavā kaṅkhiṃ vematikaṃ  ānandaṃ theraṃ etaṃ abravi ānanda yo sopuriso mayi cittaṃ pasādayi so puriso caturāsītikappāni duggatiṃ na gamissati devesu devasobhaggaṃ dibbaṃ rajjaṃ pasāsitvā manujesu raṭṭhe sakalaraṭṭhe manujindo rājā bhavissati so puriso carimaṃ pabbajitvā dhammataṃ sacchikatvā ca dhutarāgo vaṭaṃsako nāma paccekabuddho bhavissati
tathāgate vā sammāsambuddhe vā paccekasambuddhe vā tassa tathāgatassa sāvake vā citte pasannamhi dakkhiṇā appakā nāma natthi
buddhā evaṃ ettakāti acintiyā bhavanti buddhadhammā buddhaguṇā evaṃ ettakāti acintiyā bhavanti acintiye pasannānaṃ vipāko puññavipāko evaṃ ettakoti acintiyo hotīti etaṃ abravīti yojanā
 idhāhaṃ  bhikkhave ekaccaṃ puggalaṃ ayampi attho vutto bhagavatā iti me sutanti idaṃ suttampi vāsanābhāgiyaṃ suttaṃ nāma bhikkhave idha imasmiṃ sāsane ahaṃ ekaccaṃ puggalaṃ evaṃ mama cetasā ekaccassa puggalassa ceto cittaṃ paricca buddhacakkhunā evaṃ pajānāmi yathā yena pakārena ayaṃ puggalo yañca dānādipaṭipadaṃ paṭipanno yañca dassanādimaggaṃ samāruḷho hutvā taṃ paṭipadaṃ maggañca iriyati pavatteti imamhi imasmiñca samaye ayaṃ puggalo ce kālaṃ kareyya evaṃ sati ābhataṃ vatthuṃ nikkhipati yathā evaṃ tāya paṭipadāya tena maggena sagge attanikkhitto bhave taṃ kissa hetu bhikkhave assa puggalassa cittaṃ hi yasmā pasannaṃ pasāditaṃ tasmā nikkhitto bhave idha sāsane loke vā ekacce sattā puggalā kāyassa bhedā paraṃ maraṇā sugatiṃ saggaṃ lokaṃ cetopasādahetu kho pana upapajjantīti evaṃ ahaṃ pajānāmīti bhagavā etamatthaṃ avoca tattha tasmiṃ atthe saṅgahavasena pavattaṃ etaṃ pasannacittaṃ ñatvāna saggaṃ so upapajjatīti gāthāvacanaṃ vuccati ayampi attho bhagavatā vutto iti me mayā sutanti yojanā
suvaṇṇacchadanaṃ nāvaṃ etādisaṃ katapuññā labhinti idaṃ suttampi vāsanābhāgiyaṃ suttaṃ nāma nāri devadhītā suvaṇṇacchadanaṃ suvaṇṇālaṅkārehi chāditaṃ nāvaṃ āruyha tiṭṭhasi pokkharaṇiṃ devapokkharaṇiṃ ogāhasi padumaṃ pāṇinā chindasi
devate kena kammena te tava tādiso vaṇṇo tādiso ānubhāvo tādisī juti bhavati devate te tava ye keci bhogā manasā icchitā bhavanti te bhogā ca kena kammena uppajjanti devate me pucchitā tvaṃ saṃsa saṃsāhi idaṃ sabbaṃ kissa kammassa ca phalanti sakko pucchati
devarājena pucchitā sā devadhītā attamanā hutvā pañhaṃ puṭṭhā sakkassa byākāsi devarājā addhānaṃ dīghamaggaṃ paṭipannā ahaṃ yasassino kassapassa bhagavato manoramaṃ thūpaṃ addassaṃ disvā tattha thūpe cittaṃ pasādesiṃ pasannāhaṃ sehi pāṇīhi padumapupphehi pūjesiṃ tasseva kammassa idaṃ sabbaṃ phalaṃ vipāko bhave katapuññāhaṃ etādisaṃ phalaṃ alabhinti sakkassa byākāsi iti me sutanti mahāmoggallāno vadatīti yojanā
yathāniddhāritasuttāniyeva  vāsanābhāgiyasuttāni paripuṇṇānīti vattabbattā dānakathā sīlakathā saggakathā puññakathā puññavipākakathāti idaṃ vāsanābhāgiyantiādi vuttaṃ tattha yāya desanāya dānañca dānaphalañca dassitaṃ sā desanā dānakathā nāma yāya desanāya sīlañca sīlaphalañca dassitaṃ sā desanā sīlakathā nāma yāya desanāya saggā ca saggesu nibbattāpakañca kammaṃ dassitaṃ sā saggakathā nāma yāya desanāya dānasīlabhāvanādivasena dasavidhaṃ puññakammaṃ dassitaṃ sā puññakathā nāma yāya desanāya tādisassa puññakammassa vividho ayaṃ vipāko imassa puññassa vipākoti niyametvā dassito sā puññavipākakathā nāma
dasabaladharānaṃ sammāsambuddhānaṃ uddissakatesu sarīradhātuṃ abbhantare ṭhapetvā paṃsūhi katesu thūpesu ye narā pasannā te narā tattha thūpe kāraṃ puññaṃ katvā saggesu uppajjitvā pamodantīti yojanā idaṃ suttaṃ vā suttaṃ
devaputtasarīravaṇṇā devaputtasarīrasadisavaṇṇā subhagasaṇṭhiti sobhaggayuttasaṇṭhānā sabbe janā udakena paṃsuṃ temetvā thūpaṃ vaḍḍhetha so ayaṃ thūpo kassa puggalassa thūpoti pucchati
sugatte sundaragatte devate tasmiṃ thūpe pasannā ime devamanujā kāraṃ puññaṃ karontā hutvā jarāmaraṇato  pamuccare so ayaṃ thūpo mahesino dasabaladhammadhārino sugatassa thūpoti veditabboti āhāti yojanā idaṃ suttaṃ vā suttaṃ
yāhaṃ yā ahaṃ mahesino thūpaṃ cattāri uppalāni ca mālañca abhiropayiṃ tena mayā kataṃ taṃ puññaṃ uḷāraṃ vata āsi ahosi tato kappato ajja kappā tiṃsaṃ dharanti satthuno thūpaṃ pūjetvā tattakāni duggatiṃ na jānāmi vinipātaṃ na gacchāmīti yojanā idaṃ suttaṃ vā suttaṃ
ahaṃ bāttiṃsalakkhaṇadharassa bāttiṃsalakkhaṇadharena sampannassa vijitavijayassa lokanāthassa thūpaṃ apūjesiṃ pūjetvā satasahassaṃ kappe āyukappe pamudito āsiṃ mayā yaṃ puññaṃ pasutaṃ tena puññena vinipātaṃ anāgantuna anāgantvā devasobhaggaṃ sampattiṃ ca devarajjāni ca tāni akāriṃ  atha vā devasobhaggañca mayā kāritaṃ rajjāni ca mayā kāritāni
adantadamakassa sāsane yaṃ cakkhu paññācakkhu paṇihitaṃ tathā cittaṃ yaṃ vimuttacittaṃ paṇihitaṃ taṃ sabbaṃ paññācakkhu vimuttacittaṃ me mayā laddhaṃ ahaṃ vidhutalatāsaṅkhātataṇhā hutvā vimuttacittā phalavimuttacittasampannā amhīti avocāti yojanā idaṃ suttaṃ vā suttaṃ
vimuttacitte phalavimuttacittasampanne akhile pañcacetokhīlarahite anāsave araṇavihārimhi araṇavihārasīle asaṅgamānase alaggamānase paccekabuddhasmiṃ sāmākapatthodanamattameva dakkhiṇaṃ adāsiṃ
tasmiṃ paccekabuddhe uttamaṃ dhammaṃ paccekabodhidhammaṃ okappayiṃ so uttamo dhammo atthīti saddahiṃ evaṃ ariyavihārena vihārīhi paccekabuddhehi me mama saṅgamo kato siyā bhave kudāsupi ca ahaṃ apekkhavā mā bhaveyyanti mānasaṃ tasmiñca dhamme paṇidhesiṃ iminā paccekabuddhena laddhadhammaṃ ahampi sacchikareyyanti cittaṃ paṇidahiṃ
tasseva paccekabuddhe katasseva kammassa vipākato ahaṃ dīghāyukesu amamesu mama pariggahoti pariggahābhāvena apariggahesu visesagāmīsu ahīnagāmīsu kurūsu uttarakurūsu pāṇīsu sattesu sahassakkhattuṃ upapajjatha upapajjiṃ
tasseva  kammassa vipākato vicitramālābharaṇānulepīsu yasassīsu parivāravantesu tidaso devo ahaṃ visiṭṭhakāyūpagato hutvā sahassakkhattuṃ upapajjatha
tasseva kammassa vipākato ahaṃ vimuttacitto akhīlo anāsavo hutvā hitāhitāsīhi kusalākusalavītivattehi antimadehadhāribhi imehi paccekabuddhehi buddhasāvakehi vā me mama samāgamo āsi
sīlavato yaṃ icchitaṃ taṃ samijjhateti imaṃ vacanaṃ tathāgato jino paccakkhaṃ katvā avaca kho yathā yathā yena yena pakārena me manasā vicintitaṃ tathā tathā tena tena pakārena samiddhaṃ bhavati ayaṃ bhavo antimo bhavoti yojanā idaṃ suttaṃ vā suttaṃ
ekatiṃsamhi  kappamhi jino anejo anantadassī sikhīti itināmako uppajji tassāpi bhagavato rājā bhātā sikhiddhe ca sikhī itināmake buddhe ca tassa bhagavato dhamme ca abhippasanno lokavināyakamhi parinibbute sati devātidevassa naruttamassa mahesino vipulaṃ mahantaṃ samantato gāvutikaṃ thūpaṃ akāsiṃ
tasmiṃ thūpe baliṃ pūjābaliṃ abhihārī manusso jātisumanaṃ paggayha pahaṭṭho pūjesi assa manussassa ekaṃ pupphaṃ vātena paharitaṃ hutvā patitaṃ ahaṃ taṃ patitaṃ ekaṃ pupphaṃ gahetvā tasseva pupphasāmikassa adāsiṃ
so manusso pupphasāmiko abhippasannacitto hutvā maṃ tvameva etaṃ ekaṃ pupphaṃ pūjāti adāsi dadāsīti ettha dakāro āgamo ahaṃ taṃ ekaṃ pupphaṃ gahetvā buddhaṃ buddhaguṇaṃ punappunaṃ anussaranto yasmiṃ kappe abhiropayiṃ tato kappato ajja kappā tiṃsaṃ ahesuṃ tesu kappesu duggatiṃ nābhijānāmi vinipātañca na gacchāmi idaṃ phalaṃ thūpapūjāya phalanti avocāti yojanā idaṃ suttaṃ vā suttaṃ
brahmadattassa brahmadattanāmakassa rājino kapilaṃ nāma nagaraṃ suvibhattaṃ bhāgato suṭṭhu vibhattaṃ mahāpathaṃ mahāpathasampannaṃ ākiṇṇaṃ nānājātikehi manussehi paripuṇṇaṃ iddhaṃ phītañca āsi
pañcālānaṃ  tattha puruttame ahaṃ kummāsaṃ vikkiṇiṃ so ahaṃ yasassinaṃ upariṭṭhaṃ upasamīpe ṭhitaṃ ariṭṭhaṃ nāma sambuddhaṃ paccekabuddhaṃ addasiṃ disvā haṭṭho cittaṃ pasādetvā naruttamaṃ ariṭṭhaṃ me gehasmiṃ yaṃ dhuvabhattaṃ vijjatha vijji tena dhuvabhattena nimantesiṃ
yato ca yasmiṃ kāle ca kattiko yassaṃ pannarasīpuṇṇo sā puṇṇamāsī pannarasī upaṭṭhitā tato ca tasmiṃ kāle ca ahaṃ navaṃ dussayugaṃ gayha ariṭṭhassa ariṭṭhanāmakassa paccekabuddhassa upanāmesiṃ
naruttamo anukampako kāruṇiko taṇhānighātako muni paccekabuddho pasannacittaṃ maṃ ñatvāna paṭiggaṇhi
ahaṃ  kalyāṇaṃ buddhavaṇṇitaṃ kammaṃ karitvāna deve ca manusse ca sandhāvitvā tato cuto bārāṇasiyaṃ nagare aḍḍhe kulasmiṃ seṭṭhissa ekaputtako uppajjiṃ pāṇehi ca piyataro āsiṃ
tato ca tasmiṃ kāle viññutaṃ patto hutvā devaputtena codito ahaṃ pāsādā oruhitvāna sambuddhaṃ bhagavantaṃ gotamaṃ upasaṅkamiṃ
so sambuddho bhagavā gotamo anukampāya me dhammaṃ adesesi dukkhaṃ dukkhasaccañca dukkhasamuppādaṃ samudayasaccañca dukkhassa atikkamaṃ nirodhasaccañca ariyaṃ aṭṭhaṅgikaṃ dukkhūpasamagāminaṃ maggaṃ maggasaccañca iti cattāri saccāni desitāni taduppādakaṃ dhammaṃ muni bhagavā gotamo adesayi
ahaṃ tassa bhagavato gotamassa vacanaṃ sutvā sāsane rato hutvā vihariṃ ahaṃ rattindivaṃ atandito hutvā samathaṃ paṭivijjhiṃ
ajjhattañca ye āsavā bahiddhā ca ye āsavā maggena samucchinnā āsuṃ sabbe te āsavā me mama vijjiṃsu puna na ca uppajjare
dukkhaṃ pariyantakataṃ yassa dukkhassāti pariyantakataṃ āsi ayaṃ samussayo jātimaraṇasaṃsāro carimo antimo āsi idāni imassa attabhāvassa anantaraṃ punabbhavo mama natthīti avocāti yojanā yaṃ nānāvidhaṃ vāsanābhāgiyaṃ suttaṃ udāharaṇavasena niddhāritaṃ idaṃ nānāvidhaṃ suttaṃ vāsanābhāge puññakoṭṭhāse visaye vācakañāpakabhāvena pavattanato vāsanābhāgiyaṃ suttaṃ nāma
nānāvidhaṃ vāsanābhāgiyaṃ suttaṃ ācariyena niddhāritaṃ amhehi ca ñātaṃ katamaṃ nibbedhabhāgiyaṃ suttanti pucchitabbattā tattha katamaṃ nibbedhabhāgiyaṃ suttantiādi vuttaṃ tattha tesu soḷasasu saṃkilesabhāgiyādīsu suttesu katamaṃ suttaṃ nibbedhabhāgiyaṃ suttaṃ nāmāti pucchati
uddhaṃ brahmaloke adho kāmāvacare bhave sabbadhi sabbesu bhavesu vippamutto arahā ayaṃ nāma dhammo ahaṃ asmīti anānupassī evaṃ vimutto arahā atiṇṇapubbaṃ oghaṃ apunabbhavāya udatāri uttiṇṇoti yojanā idaṃ suttaṃ nibbedhabhāge sekkhadhamme visaye vācakañāpakabhāvena pavattanato nibbedhabhāgiyaṃ suttaṃ nāma
ettakamevāti  vattabbattā sīlavatotiādi vuttaṃ ānanda sīlavato puggalassa kinti me mama avippaṭisāro jāyeyya pavatteyyāti cetanā na karaṇīyā na kātabbā ānanda sīlavato avippaṭisāro yaṃ jāyeyya pavatteyya esā avippaṭisārassa jāyanā pavattanā dhammatā bhavati ānanda avippaṭisārinā puggalena kinti me mama pāmojjaṃ jāyeyya pavatteyyāti cetanā na karaṇīyā ānanda avippaṭisārino puggalassa pāmojjaṃ yaṃ jāyeyya pavatteyya esā pāmojjassa jāyanā pavattanā dhammatā sesesupi imassa yojanānayānusārena yojanānayo gahetabbo idaṃ suttampi nibbedhabhāgiyaṃ suttaṃ nāma
ātāpino kilesānaṃ ātāpena sammappadhānena samannāgatassa jhāyato jhāyantassa brāhmaṇassa bāhitapāpassa khīṇāsavassa dhammā anulomapaccayākārapaṭivedhasādhakā bodhipakkhiyadhammā yadā yasmiṃ kāle have ekantena pātubhavanti uppajjanti atha vā dhammā catuariyasaccadhammā pātubhavanti pakāsayanti abhisamayavasena pākaṭā honti atha vā pātubhavanakāle assa ātāpino jhāyato brāhmaṇassa khīṇāsavassa sabbā kaṅkhā vapayanti apagacchanti nirujjhanti kasmā sahetudhammaṃ avijjādikena hetunā saha pavattaṃ saṅkhārādikaṃ sukhena asammissaṃ dukkhakkhandhadhammaṃ yato yasmā pajānāti aññāsi paṭivijjhati  tato tasmā vapayanti apagacchanti nirujjhantīti yojanā idaṃ suttaṃ nibbedhabhāgiyaṃ suttaṃ nāma
dutiyagāthāyaṃ pana paccayānaṃ khayaṃ khayasaṅkhātaṃ nibbānaṃ yato yasmā avedi aññāsi paṭivijjhi tato tasmā sabbāpi kaṅkhā vapayantīti yojanā idaṃ suttaṃ nibbedhabhāgiyaṃ suttaṃ
tissa tvaṃ kiṃ nu kujjhasi mā kujjhi tissa te tava akkodho akujjhanaṃ varaṃ uttamaṃ hi saccaṃ tissa tayā kodhamānamakkhavinayatthaṃ brahmacariyaṃ vussati nūti bhagavā avocāti yojanā
āraññaṃ āraññakaṃ paṃsukūlikaṃ aññātuñchena aññātaanabhilakkhitagharapaṭipāṭiyā ṭhatvā uñchena piṇḍapātacaraṇavīriyena laddhena missakabhojanena yāpentaṃ nandaṃ kadā kāle ahaṃ passeyyanti avocāti yojanā idaṃ suttaṃ nibbedhabhāgiyaṃ suttaṃ
gotama  kiṃsu katamaṃ chetvā vadhitvā vadhanto kodhapariḷāhena aparidayhamāno hutvā sukhaṃ seti sayati kiṃsu katamaṃ chetvā vadhitvā vadhanto kodhavināsena vinaṭṭhadomanasso hutvā na socati gotama tvaṃ kissa ekadhammassa vadhaṃ vadhanaṃ rocesīti brāhmaṇo pucchati
brāhmaṇa kodhaṃ kujjhanaṃ chetvā vadhitvā vadhanto kodhapariḷāhena aparidayhamāno hutvā sukhaṃ seti sayati kodhaṃ kujjhanaṃ chetvā vadhitvā vadhanto kodhavināsena vinaṭṭhadomanasso hutvā na socati visamūlassa visasadisassa dukkhassa mūlabhūtassa madhuraggassa madhurasaṅkhātassa sukhapariyosānassa kodhassa kujjhanassa vadhaṃ vadhanaṃ ariyā buddhādayo puggalā pasaṃsanti hi saccaṃ taṃ kodhaṃ kujjhanaṃ chetvā vadhitvā vadhanto kodhavināsena vinaṭṭhadomanasso hutvā seti sayatīti yojanā madhuraggassāti ca madhuraṃ cetasikasukhaṃ assādaaggaṃ pariyosānaṃ assa kodhassāti madhuraggoti samāso veditabbo kujjhantassa hi akkositvā paribhāsitvā paharitvā pariyosāne cetasikasukhassādo uppajjatīti idaṃ suttaṃ nibbedhabhāgiyaṃ suttaṃ
gotama hananto dhīro uppatitaṃ kiṃsu katamaṃ hane haneyya vinodento dhīro jātaṃ kiṃsu katamaṃ vinodaye vinodayeyya pajahanto dhīro kiṃ ca katamaṃ pajahe pajaheyya dhīrassa kissa dhammassa abhisamayo sukhoti devatā pucchati
devaputta hananto dhīro uppatitaṃ kodhaṃ kujjhanaṃ hane haneyya vinodento dhīro jātaṃ rāgaṃ vinodaye vinodayeyya pajahanto dhīro avijjaṃ pajahe pajaheyya saccadhammassa abhisamayo sukhoti bhagavā avocāti yojanā idaṃ suttaṃ nibbedhabhāgiyaṃ suttaṃ
 bhagavā sattiyā omaṭṭho uparito yāva heṭṭhā viddho puriso sattippahānāya vīriyaṃ ārabhati viya agginā matthake ḍayhamāno ādittasiro puriso agginibbāpanatthāya vīriyaṃ ārabhati iva evaṃ kāmarāgena ḍayhamāno bhikkhu kāmarāgappahānāya kāmarāgavikkhambhanāya appamatto vāyamamāno sato satisampanno hutvā paribbaje vihareyyāti devatā kathesi
bhagavā  pana samucchedappahānāya vīriyaṃ ārabhīyatīti dassetuṃ sattiyā viya omaṭṭhotiādimāha devaputta sattiyā omaṭṭho puriso sattippahānāya vīriyaṃ ārabhati viya agginā matthake ḍayhamāno ādittasiro puriso agginibbāpanatthāya vīriyaṃ ārabhati iva evaṃ sakkāyadiṭṭhiyā abhibhūto bhikkhu sakkāyadiṭṭhiyā pahānāya maggena samucchedappahānāya appamatto vāyamamāno sato satisampanno hutvā paribbaje vihareyyāti bhagavā avocāti yojanā idaṃ suttaṃ nibbedhabhāgiyaṃ suttaṃ nāma
sabbe nicayā bhogā khayantā khayapariyosānā bhavanti sabbe samussayā dhammā patanantā patanapariyosānā bhavanti sabbesaṃ sattānaṃ maraṇamāgamma sabbesaṃ sattānaṃ jīvitaṃ addhuvaṃ bhavati iti etaṃ vuttappakāraṃ bhayaṃ bhayahetuṃ maraṇaṃ sammutimaraṇaṃ apekkhamāno paṇḍito sukhāvahāni diṭṭhadhammikasamparāyikasukhāvahāni puññāni dānasīlabhāvanāmayapuññāni kayirāthāti devatā avoca
devaputta sabbe nicayā bhogā khayantā khayapariyosānā sabbe samussayā dhammā patanantā patanapariyosānā sabbesaṃ sattānaṃ maraṇamāgamma sabbesaṃ sattānaṃ jīvitaṃ addhuvaṃ iti etaṃ vuttappakāraṃ bhayaṃ bhayahetuṃ maraṇaṃ apekkhamāno santipekkho sabbasaṅkhārupasamaṃ nibbānaṃ apekkhamāno  paṇḍito lokāmisaṃ kāmaguṇaṃ pajahe pajaheyyāti bhagavā avocāti yojanā idaṃ suttaṃ nibbedhabhāgiyaṃ suttaṃ nāma
māvidha yesaṃ munīnaṃ cittaṃ jhānarataṃ jhāne rataṃ hoti te munayo sukhaṃ sayanti na socanti paññavā maggapaññavā susamāhito āraddhavīriyo pahitatto nibbānaṃ pesitacitto puggalo duttaraṃ oghaṃ saṃsāroghaṃ tarati
kāmasaññāya virato vigatacitto yo khīṇāsavo sabbasaṃyojanātīto arahattamaggena sabbe saṃyojane atīto nandibhavaparikkhīṇo ahosi so khīṇāsavo gambhīre saṃsāraṇṇave na sīdatīti yojanā nandisaṅkhātā taṇhā ca kāmabhavarūpabhavaarūpabhavā ca nandibhavā nandibhavā parikkhīṇā yassa khīṇāsavassāti nandibhavaparikkhīṇoti samāso veditabbo idaṃ suttaṃ nibbedhabhāgiyaṃ suttaṃ nāma
arahataṃ arahantānaṃ buddhapaccekabuddhasāvakānaṃ dhammaṃ sucaritādibhedañca sattatiṃsabodhipakkhiyabhedañca dhammaṃ yo paṇḍito saddahāno saddahanto hutvā nibbānappattiyā appamatto vicakkhaṇo hutvā sussūsaṃ sussūsanto bhave so paṇḍito paññaṃ lokiyalokuttarapaññaṃ labhate labhati
yo vīriyavā puggalo patirūpadesakārī desakālādīni ahāpetvā lokiyalokuttaradhammapatirūpaṃ adhigamūpāyaṃ karoti dhuravā cetasikavīriyena anikkhittadhuro uṭṭhātā kāyikavīriyavasena uṭṭhānasampanno hoti so vīriyavā puggalo dhanaṃ lokiyalokuttaradhanaṃ vindate adhigacchati saccena vacīsaccena ca paramatthasaccena ca buddhādiko saccadhamme ṭhito sappuriso kittiṃ pappoti dadaṃ dadanto yaṃ kiñci icchitaṃ patthitaṃ catusaṅgahavatthuṃ dadanto saṅgahanto sappuriso mittāni ekantamittāni ganthati sampādeti evaṃ catūhi saccadhammadhiticāgehi samannāgato so sappuriso asmā lokā paraṃ lokaṃ pecca gantvā ekantena sokakāraṇassa abhāvato na socatīti yojanā
gotama sabbaganthappahīno tīhi bhavehi vippamutto sato satisampanno tvaṃ samaṇo aññaṃ devamanussādikaṃ yaṃ anusāsasi yaṃ anusāsanaṃ karosi taṃ anusāsanaṃ sabbaganthappahīnassa  tīhi bhavehi vippamuttassa samaṇassa te tava na sādhūti sakkanāmako mārapakkhiko yakkho gāthāya ajjhabhāsi
sakka sakkanāmaka yakkha anukampitena purisena saddhiṃ yena kenaci vaṇṇena kāraṇena saṃvāso ekasmiṃ ṭhāne sahavāso jāyati taṃ anukampitabbaṃ sahavāsagataṃ purisaṃ sappañño manasā anukampituṃ na arahati anukampituṃyeva arahati yā anukampā karuṇā yā anuddayā mettā muditā ca uppannā tāya anukampāya karuṇāya tāya anuddayāya mettāya muditāya ca samussāhitena pasannena manasā yo sappañño sappuriso aññaṃ devamanussādikaṃ yaṃ anusāsati yaṃ anusāsanaṃ karoti so sappañño sappuriso tena anusāsanena saṃyutto kāmacchandādīnaṃ saṃyojanānaṃ vasena ananulomasaṃyogena saṃyutto na hotīti bhagavā avocāti yojanā
 samaṇa  rāgo ca doso ca ime dve dhammā kutonidānā kiṃnidānā kiṃpaccayā bhavanti arati ca rati ca lomahaṃso ca ime tayo kutojā kuto bhavanti kumārakā dhaṅkaṃ kākaṃ gahetvā pāde dīghasuttakena bandhitvā suttakoṭiṃ aṅguliyaṃ veṭhetvā osajanti iva evaṃ manovitakkā kuto samuṭṭhāya cittaṃ osajantīti sūcilomayakkho bhagavantaṃ pucchi
rāgo ca doso ca ime dve dhammā itonidānā ito attabhāvato nidānā jāyanti arati ca rati ca lomahaṃso ca ime tayo itojā ito attato bhavanti kumārakā dhaṅkaṃ kākaṃ gahetvā pāde dīghasuttakena bandhitvā suttakoṭiṃ aṅguliyaṃ veṭhetvā osajanti iva evaṃ manovitakkā ito attabhāvato samuṭṭhāya cittaṃ osajanti
nigrodhassa khandhajā pārohā sākhāsu jāyanti iva vane rukkhaṃ nissāya jātā māluvā latā taṃ rukkhaṃ ajjhottharitvā vitatā otatavitatā tiṭṭhati iva evaṃ yakkha tvaṃ suṇohi snehajā taṇhāsnehato jātā attasambhūtā attani sambhūtā puna anekappakārā manovitakkā pāpamanovitakkā ceva taṃsampayuttakilesā ca kāmesu vatthukāmesu visattā laggā saṃsibbitā ṭhitā
ye paṇḍitā yaṃ nidānaṃ assa attabhāvassāti yatonidānaṃ naṃ kilesagahanaṃ samudayasaccaṃ  pajānanti te paṇḍitā attabhāvasaṅkhātassa dukkhasaccassa nidānabhūtaṃ naṃ kilesagahanaṃ samudayasaccaṃ maggasaccena vinodenti apunabbhavāya apunabhavasaṅkhātāya nirodhasaccatthāya atiṇṇapubbaṃ anamatagge saṃsāre supinenāpi atiṇṇapubbaṃ duttaraṃ imaṃ oghaṃ catubbidhaṃ saṃkilesoghaṃ tarantīti bhagavā avocāti yojanā
bhagavā samaṇadhammassa karaṇaṃ nāma dukkaraṃ bhagavā samaṇadhammassa karaṇaṃ nāma sudukkaraṃ suṭṭhutaraṃ dukkaranti eko kulaputto pabbajitvā samaṇadhammaṃ katvā ariyabhūmiṃ appatvā kālaṃ katvā devaloke nibbatto so devaputto bhagavantaṃ upasaṅkamitvā āha kāmada sīlasamāhitā ṭhitattā ṭhitasabhāvā satta sekkhā puggalā dukkaraṃ vāpi samaṇadhammaṃ karonti anagāriyupetassa anagāriyaṃ niggehabhāvaṃ upagatassa pabbajitassa tuṭṭhi catupaccayasantoso sukhāvahā hotīti bhagavā avoca
bhagavā yadidaṃ yā esā tuṭṭhi sukhāvahā esā tuṭṭhi dullabhāti so devaputto āha kāmada yesaṃ sekkhānaṃ mano divā ca ratto ca bhāvanāya rato cittavūpasame rato te sekkhā dullabhaṃ vāpi tussanaṃ labhantīti bhagavā avoca
bhagavā yadidaṃ yaṃ idaṃ cittaṃ bhāvanāya rataṃ taṃ cittaṃ dussamādahanti so devaputto āha kāmada ye ariyā indriyūpasame rattindivaṃ ratā te ariyā dussamādahaṃ vāpi cittaṃ samādahanti kāmada te ariyā maccuno jālaṃ kilesajālaṃ chetvā maggaṃ gacchantīti bhagavā avoca
bhagavā yo maggo pubbabhāgapaṭipadāvasena visamo so maggo duggamoti so devaputto āha kāmada ariyā duggame visame vāpi maggaṃ gacchanti anariyā visame magge avaṃsirā papatanti ariyānaṃ so maggo samova bhave na asamo hi saccaṃ visame visattakāye ariyā samā bhavantīti bhagavā avocāti yojanā
 yaṃ jetavanaṃ isisaṅghanisevitaṃ dhammarājena āvutthaṃ idaṃ taṃ jetavanaṃ mama pītisañjananaṃ pītiyā sañjananaṃ karaṃ hi karaṃ eva
kammaṃ maggacetanākammañca vijjā maggapaññā ca dhammo samādhi ceva samādhipakkhiko ca  dhammo sīlaṃ sīle ṭhitassa jīvitaṃ uttamaṃ etena aṭṭhaṅgikena maggena sattā sujjhanti gottena vā dhanena vā sattā na sujjhanti
tasmā maggeneva sattānaṃ visujjhanato attano atthaṃ sampassaṃ passanto paṇḍito poso yoniso upāyena dhammaṃ bodhipakkhiyadhammaṃ vicine vicineyya evaṃ vicinane sati tattha ariyamagge vicinanto puggalo sujjhati
sāriputto sīlena ca upasamena ca pāraṅgato iva evaṃ yopi bhikkhu sīlena ca upasamena ca pāraṅgato so bhikkhu etāva paramo sāriputtasadisova siyāti anāthapiṇḍikanāmo devaputto bhagavantaṃ upasaṅkamitvā āhāti yojanā idaṃ suttaṃ nibbedhabhāgiyaṃ suttaṃ nāma
atītaṃ atītakkhandhapañcakaṃ taṇhādiṭṭhīhi nānvāgameyya anāgataṃ anāgatakkhandhapañcakaṃ taṇhādiṭṭhīhi nappaṭikaṅkhe na pattheyya yaṃ yasmā atītaṃ pahīnaṃ niruddhaṃ atthaṅgataṃ tasmā atītassa pahīnattā niruddhattā atthaṅgatattā nānvāgameyya yaṃ yasmā anāgataṃ appattaṃ tasmā na paṭikaṅkhe
paccuppannaṃ khandhapañcakaṃ vayadhammaṃ yattha yattha santāne vā yattha yattha araññādīsu vā uppannaṃ tattha tattha santāne vā tattha tattha araññādīsu vā naṃ paccuppannadhammaṃ yāhi aniccānupassanādīhi vipassati tāhi aniccānupassanādīhi nibbānaṃ rāgādīhi asaṃhīraṃ asaṃkuppaṃ bhavati taṃ nibbānaṃ vipassako puggalo vidvā nibbānārammaṇaṃ phalasamāpattiṃ appento hutvā anubrūhaye vaḍḍheyya
ātappaṃ saṃkilesānaṃ ātapantaṃ vīriyaṃ ajjeva kiccaṃ kātabbaṃ suve jīvitaṃ vā maraṇaṃ vā ko jaññā jāneyya suve vā dānādipuññaṃ jānissāmīti cittaṃ anuppādetvā ajjeva karissāmīti evaṃ vīriyaṃ kātabbaṃ hi saccaṃ maraṇakāraṇabhāvatāya ahivicchikavisasatthādianekāya senāya vasena mahāsenena tena maccunā saddhiṃ mittasanthavākārena vā lañjadānena vā saṅgaraṃ natthīti
evaṃ manasi katvā vihāriṃ viharantaṃ ātāpiṃ ahorattaṃ atanditaṃ analasaṃ uṭṭhāhakaṃ sappurisaṃ bhaddekarattoti santo muni ve ekantena ācikkhate ācikkhatiyevāti yojanā
cattārimāni bhikkhavetyādisuttaṃ pāḷito ca aṭṭhakathāto ca pākaṭaṃ
 nānāvidhaṃ nibbedhabhāgiyaṃ suttaṃ ācariyena niddhāritaṃ amhehi ca ñātaṃ katamaṃ asekkhabhāgiyaṃ suttanti pucchitabbattā tattha katamaṃ asekkhabhāgiyaṃ suttantiādi vuttaṃ tatthāti tesu soḷasasu saṃkilesabhāgiyādīsu suttesu katamaṃ suttaṃ asekkhabhāgiyaṃ suttaṃ nāmāti pucchati
yassa uttamapurisassa cittaṃ selūpamaṃ ṭhitaṃ lokadhammavātehi nānukampati rajanīyesu lābhādīsu virattaṃ bhave so uttamapuriso kopaneyye alābhādike na kuppati tassa uttamapurisassa cittaṃ evaṃ aniccatādinā bhāvitaṃ naṃ bhāvitacittaṃ uttamapurisaṃ vītikkantalokadhammahetukaṃ dukkhaṃ kuto essatīti yojanā idaṃ suttaṃ asekkhabhāge visaye vācakañāpakabhāvena pavattanato asekkhabhāgiyaṃ suttaṃ nāma esa nayo ito paresupi veditabbo
asekkhabhāgiyaṃ suttaṃ idamevāti vattabbabhāvato āyasmato cātiādi vuttaṃ
yo brāhmaṇo bāhitapāpadhammattā bāhitapāpadhammo bhave so brāhmaṇo niggatahuṃhuṃkattā nihuṃhuṅko bhave niggatakilesakasāvattā nikkasāvo bhave sīlasaṃvarena saṃyatacittatāya yatatto bhave yo brāhmaṇo catumaggañāṇavedehi antaṃ nibbānaṃ gatattā vedantagū bhave dhammena vusitabrahmacariyattā vusitabrahmacariyo bhave yassa brāhmaṇassa kuhiñci loke ussadā rāgussado dosussado mohussado mānussado diṭṭhussado natthi so brāhmaṇo brahmavādaṃ ahaṃ brāhmaṇomhīti vācaṃ vadeyyāti bhagavā avocāti yojanā
ye buddhā pāpake akusale dhamme bāhitvā sadā caranti satā satisampannā khīṇasaṃyojanā te buddhā lokasmiṃ brāhmaṇāti ve ekantena kathīyantīti avocāti yojanā
yattha nibbāne āpo ca pathavī ca tejo ca vāyo ca na gādhati na patiṭṭhahati tattha nibbāne sukkā gahā ceva tārakā ca na jotanti tattha nibbāne ādicco nappakāsati tattha nibbāne candimā na bhāti tattha nibbāne tamo na vijjati
yo brāhmaṇo attanā sayaṃ muni monena yadā taṃ nibbānaṃ avedi vindati paṭilabhati paṭivijjhati atha paṭivijjhanakkhaṇe so brāhmaṇo rūpā rūpadhammato ca arūpā arūpadhammato ca sukhadukkhā sukhadukkhato ca pamuccatīti avocāti yojanā
yakkha yo brāhmaṇo sakesu sakaattabhāvesu dhammesu upādānakkhandhesu saccesu dhammesu ca pāragū hoti atha pāragamanakkhaṇe so brāhmaṇo etaṃ ajakalāpakaṃ tayā vuttaṃ etaṃ pisācaṃ kilesapisācañca  tayā kataṃ akkulañca akkulaṃ pakkulakaraṇaṃ ativattatīti avocāti yojanā
yo bhikkhu āyantiṃ āgacchantiṃ purāṇadutiyikaṃ bhariyaṃ vā aññaṃ āgacchantiṃ itthiṃ vā cittena na abhinandati pakkamantiṃ purāṇadutiyikaṃ bhariyaṃ vā aññaṃ pakkamantiṃ itthiṃ vā cittena na socati saṅgā pañcavidhatopi saṅgato muttaṃ saṅgāmajiṃ taṃ bhikkhuṃ brāhmaṇanti ahaṃ vadāmīti avocāti yojanā
ettha nadiyaṃ bahujano nhāyati so bahujano nhāyako udakena udakanhānena sucī na hoti yamhi puggale saccaṃ saccato sesadhammo ca atthi so puggalo sucī ca hoti so puggalo brāhmaṇo ca hotīti avocāti yojanā suciasucibhāvo ṭīkāyaṃ vitthārato vuttova
ātāpino jhāyato yassa brāhmaṇassa dhammā saccadhammā yadā have ekantena pātubhavanti tadā dhammānaṃ pātubhavanakkhaṇe so brāhmaṇo mārasenaṃ vidhūpayaṃ vidhūpayanto tiṭṭhati kimivāti vattabbattā sūriyova obhāsayamantalikkhanti vuttaṃ sūriyo antalikkhaṃ obhāsayanto tiṭṭhati iva evaṃ tiṭṭhatīti yojanā
yo paṃsukūliko bhikkhu sabbāni cattāri yogāni upātivatto sakiñcane loke akiñcano iriyati catubbidhairiyāpathaṃ vatteti apahānadhammaṃ kenaci maggena appahānasabhāvaṃ appattakāyena appattaṃ tevijjapattaṃ iriyamānaṃ santindriyaṃ taṃ paṃsukūlikaṃ bhikkhuṃ tumhe passatha
ājāniyaṃ purisaājānīyaṃ jātibalanisedhaṃ ahaṃ jātibrāhmaṇoti jātimattakena pavattamānabalanisedhakaṃ taṃ paṃsukūlikaṃ bhikkhuṃ sambahulā uḷārā devatā brahmaṃ vimānaṃ upasaṅkamitvā idha sāsane brahmavimāne vā pasannacittā hutvā namassanti nidhāti ca ettha nakāro āgamo
purisājañña te tava amhākaṃ namo atthu purisuttama te tava amhākaṃ namo atthu yassa te tava nissayaṃ mayaṃ nābhijānāma so tvaṃ kiṃ puggalaṃ nissāya jhāyasīti avocunti yojanā
ye  bhikkhū kālena kālaṃ dhammassavanavasena cirarattaṃ sametikā bhavanti ime bhikkhū sahāyā honti vata nesaṃ sahāyānaṃ bhikkhūnaṃ dhamme buddhappavedite dhamme saddhammo sameti
kappinena ariyappavedite dhamme suvinītā te sahāyakā bhikkhū savāhiniṃ māraṃ jetvā antimaṃ dehaṃ attabhāvaṃ dhārentīti avocāti yojanā
sithilaṃ vīriyaṃ ārabbha sabbadukkhappamocanaṃ idaṃ nibbānaṃ yogāvacarena na adhigantabbaṃ appena appakena thāmasā idaṃ nibbānaṃ na adhigantabbaṃ
ayañca yogāvacaro bhikkhu daharo yo puriso savāhiniṃ māraṃ jetvā antimaṃ dehaṃ attabhāvaṃ dhāreti so ayaṃ puriso so uttamapurisovāti avocāti yojanā purisoti vattabbe chandānurakkhaṇavasena porisoti vuttaṃ
mogharāja dubbaṇṇako lūkhacīvaro sadā sato satisampanno khīṇāsavo ca visaṃyutto ca katakicco ca anāsavo ca tevijjo ca iddhippatto ca cetopariyāyakovido ca so bhikkhu savāhiniṃ māraṃ jetvā antimaṃ dehaṃ dhāretīti avocāti yojanā
tathāgatotiādīsu yojanā pākaṭā idaṃ suttaṃ asekkhabhāge visaye vācakañāpakabhāvena pavattanato asekkhabhāgiyaṃ suttaṃ nāma
 nānāvidhaṃ  asekkhabhāgiyaṃ suttaṃ ācariyena niddhāritaṃ amhehi ca ñātaṃ katamaṃ saṃkilesabhāgiyañca vāsanābhāgiyañca suttanti vattabbattā tattha katamaṃ saṃkilesabhāgiyañca vāsanābhāgiyañca suttantiādi vuttaṃ tatthāti tesu soḷasasu saṃkilesabhāgiyādīsu suttesu katamaṃ suttaṃ saṃkilesabhāgiyañca vāsanābhāgiyañca suttaṃ nāmāti pucchati
channaṃ āpattiṃ āpajjitvā channaṃ chādentaṃ bhikkhuṃ dukkaṭādivasso ativassati vivaṭaṃ āpattiṃ āpajjitvā vivaṭaṃ desentaṃ ācikkhantaṃ bhikkhuṃ dukkaṭādivasso nātivassati tasmā channassa ativassanato ca vivaṭassa nātivassanato ca channaṃ chāditabbaṃ āpattiṃ vivaretha desetha ārocetha  evaṃ vivaraṇe sati taṃ vivarantaṃ bhikkhuṃ dukkaṭādivasso nātivassatīti yojanā
imasmiṃ sutte kittakena saṃkileso dassito kittakena vāsanā dassitāti pucchitabbattā channamativassatīti saṃkileso vivaṭaṃ nātivassatīti vāsanā tasmā channaṃ vivaretha evaṃ taṃ nātivassatīti ayaṃ saṃkileso ca vāsanā cāti vuttaṃ channamativassatīti ettakena saṃkileso dassito vivaṭaṃ nātivassatīti ettakena vāsanā dassitā tasmā channaṃ vivaretha evaṃ taṃ nātivassatīti ettakena ayaṃ saṃkileso ca dassito ayaṃ vāsanā ca dassitā idaṃ channaṃpe vassatīti suttaṃ saṃkilesabhāge visaye ca vāsanābhāge visaye ca vācakañāpakabhāvena pavattanato saṃkilesabhāgiyañca vāsanābhāgiyañca suttaṃ nāma
saṃkilesabhāgiyañca vāsanābhāgiyañca suttaṃ ettakamevāti vattabbattā cattārome mahārājātiādi vuttaṃ tesu catūsu puggalesu katame puggalā saṃkilesabhāgiyā katame puggalā vāsanābhāgiyāti pucchitabbattā tattha yo ca puggalotiādi vuttaṃ tatthāti tesu catūsu tamotamaparāyaṇādīsu puggalesu tassattho pākaṭo idaṃ cattārometiādikaṃ suttaṃ saṃkilesabhāgiyesu dvīsu puggalesu ca vāsanābhāgiyesu dvīsu puggalesu ca vācakañāpakabhāvena pavattanato saṃkilesabhāgiyañca vāsanābhāgiyañca suttaṃ nāma
nānāvidhaṃ saṃkilesabhāgiyañca vāsanābhāgiyañca suttaṃ ācariyena niddhāritaṃ amhehi ca ñātaṃ katamaṃ saṃkilesabhāgiyañca nibbedhabhāgiyañca suttaṃ nāmāti pucchitabbattā tattha katamaṃsaṃkilesabhāgiyañca nibbedhabhāgiyañca suttantiādi vuttaṃ tassattho vuttanayena veditabbo
ayasaṃ yaṃ bandhanañca dārujaṃ yaṃ bandhanañca pabbajaṃ yaṃ bandhanañca loke atthi taṃ ayasādibandhanaṃ daḷhaṃ bandhananti dhīrā buddhādayo paṇḍitapurisā na āhu maṇikuṇḍalesu ca puttesu ca dāresu ca yā sārattarattā balavarāgarattā apekkhā loke vijjati taṃ sārattarattaapekkhāsaṅkhātaṃ rāgabandhanaṃ daḷhaṃ bandhananti dhīrā paṇḍitapurisā āhu iminā suttappadesena ayaṃ sārattarattaapekkhāsaṅkhāto akusaladhammo saṃkileso dassito
kena  nibbedho dassitoti vattabbattā etantiādi vuttaṃ dhīrā paṇḍitapurisā etaṃ rāgabandhanaṃ daḷhaṃ bandhananti āhu etaṃ rāgabandhanaṃ ohārinaṃ heṭṭhā apāyaṃ avaharaṇaṃ hoti sithilaṃ bandhanaṭṭhāne chaviādīni akopetattā sithilaṃ hoti duppamuñcaṃ lobhavasena ekavārampi uppannassa rāgabandhanassa dummocayattā duppamuñcaṃ hoti paṇḍitapurisā etampi vuttappakāraṃ rāgabandhanampi maggena chetvāna anapekkhino hutvā kāmasukhaṃ pahāya paribbajanti iti iminā suttappadesena ayaṃ maggo nibbedho dassito idaṃ ayasantiādikaṃ suttaṃ rāgādisaṃkilesabhāge visaye ca vāsanābhāge visaye ca vācakañāpakabhāvena pavattanato saṃkilesabhāgiyañca vāsanābhāgiyañca suttaṃ nāma
 bhikkhave yañca ceteti yañca cetanaṃ nibbatteti yañca pakappeti yañca pakappanaṃ karoti yañca anuseti yañca anusayanaṃ bhavati etaṃ cetanaṃ etaṃ pakappanaṃ etaṃ anusayanaṃ viññāṇassa ṭhitiyā ārammaṇaṃ paccayo hoti ārammaṇe paccaye sati tassa abhisaṅkhāra viññāṇassa patiṭṭhā hoti tasmiṃ abhisaṅkhāraviññāṇe patiṭṭhite viruḷhe sati āyatiṃ punabbhavābhinibbatti viññāṇādinibbatti hoti āyatiṃ punabbhavābhinibbattiyā sati āyatiṃ jātijarāmaraṇaṃ sambhavati āyatiṃ soka samudayo hoti
bhikkhave ce no ceteti ce no pakappeti atha tathāpi ce anuseti anusayanaṃ bhavati evaṃ sati etaṃ anusayanaṃ viññāṇassa abhisaṅkhāraviññāṇassa ārammaṇaṃ paccayo hoti samudayo hoti iti iminā suttappadesena ayaṃ vuttappakāro cetayanādiko akusaladhammo saṃkileso dassito
kena  nibbedho dassitoti vattabbattā yato cātiādi vuttaṃ bhikkhave yato ca ariyamaggiko neva ceteti no ca pakappeti no ca anuseti etaṃ acetayanaṃ etaṃ akappanaṃ etaṃ ananusayanaṃ viññāṇassa abhisaṅkhāraviññāṇassa ārammaṇaṃ paccayo na hoti āyatiṃ jātijarāmaraṇaṃ nirujjhati āyatiṃ soka yāsā nirujjhanti nirodho hoti iti iminā suttappadesena ayaṃ ariyamaggo nibbedho dassito idaṃ yañca bhikkhavetiādikaṃ suttaṃ  saṃkilesabhāge visaye ca nibbedhabhāge visaye ca vācakañāpakabhāvena pavattanato saṃkilesabhāgiyañca nibbedhabhāgiyañca suttaṃ nāma
 nānāvidhaṃ saṃkilesabhāgiyañca nibbedhabhāgiyañca suttaṃ ācariyena niddhāritaṃ amhehi ca ñātaṃ katamaṃ saṃkilesabhāgiyañca asekkhabhāgiyañca suttanti pucchitabbattā tattha katamaṃ saṃkilesabhāgiyañca asekkhabhāgiyañca suttantiādi vuttaṃ tassattho vuttanayena veditabbo
bhikkhave assutavā puthujjano samuddo jalasāgarasamuddo samuddo samuddoti bhāsati kenaṭṭhena bhāsati duppūraṇaṭṭhena ca saṃsaraṇaṭṭhena ca duratikkamanaṭṭhena ca samuddoti bhāsati evaṃ sati bhikkhave eso jalasāgarasamuddo ariyassa bhagavato vinaye vuttappakāraṭṭhena samuddo na hoti bhikkhave eso jalasāgarasamuddo mahā udakarāsi mahā udakaṇṇavo hoti bhikkhave cakkhu purisassa samuddo hoti tassa cakkhussa rūpamayo rūpāyatanamayo vego kenaṭṭhena pathavito yāva akaniṭṭhabrahmalokā nīlādirūpārammaṇaṃ samosarantampi duppūraṇaṭṭhena ca anamatagge saṃsāre saṃsaraṇaṭṭhena ca duratikkamanaṭṭhena ca cakkhumeva samuddo hoti nīlādirūpāyatanassa appameyyassa appameyyena ūmimayena vegena saṃsaraṇaṭṭhena nīlādirūpameva vego hoti iti iminā suttappadesena ayaṃ cakkhu samuddo rūpamayo vego ca saṃkileso saṃkilesahetu dassito
kena asekkho dassitoti vattabbattā yo tantiādi vuttaṃ yasmiṃ arahattaphale ṭhito yo arahā rūpamayaṃ taṃ vegaṃ sahati manāpe rūpe rāgaṃ amanāpe rūpe dosaṃ asamapekkhane mohaṃ anuppādento hutvā upekkhakabhāvena sahati ayaṃ arahā bhikkhave saūmiṃ sāvaṭṭaṃ sagahaṃ sarakkhasaṃ cakkhusamuddaṃ atarīti vuccati tiṇṇo pāraṅgato thale tiṭṭhati brāhmaṇoti vuccati iti iminā suttappadesena ayaṃ arahattaphalabhūto asekkho dassito
sotaṃbhikkhavetiādīsupi iminā nayena yathāsambhavaṃ attho veditabbo idaṃ samuddotiādikaṃ suttaṃ saṃkilesabhāge visaye ca asekkhabhāge visaye ca vācakañāpakabhāvena pavattanato saṃkilesabhāgiyañca asekkhabhāgiyañca suttaṃ nāma
ettakamevāti vattabbattā chayimetiādi vuttaṃ bhikkhave lokasmiṃ sattānaṃ anayāya anatthāya pāṇīnaṃ byābādhāya ime mayā vuccamānā baḷisā cha bhavanti katame cha bhikkhave cakkhuviññeyyā cakkhuviññāṇena viññeyyā iṭṭhā kantā kāmanīyā manāpā manavaḍḍhakā piyarūpā piyasabhāvā kāmūpasaṃhitā kilesakāmasahitā rajanīyā rūpā nīlādirūpārammaṇā santi taṃ vuttappakāraṃ rūpaṃ bhikkhu ce abhinandati sappītikataṇhāya abhimukho nandati ce abhivadati aho sukhaṃ aho sukhanti vadāpentiyā taṇhāyanavasena abhivadati ce ajjhosāya tiṭṭhati gilitvā viya pariniṭṭhapetvā tiṭṭhati evaṃ sati bhikkhave ayaṃ bhikkhu gilitabaḷiso pāpimatoti vuccati ettha ca nīlādibhedena anekavidhattā rūpā iṭṭhā rajanīyāti bahuvacananiddeso katopi rūpāyatanarūpārammaṇabhāvena ca cakkhuviññeyyabhāvena ca ekavidhataṃ anativattanato tanti ekavacananiddeso katoti veditabbo santi bhikkhave sotaviññeyyātiādīsupi iminā nayena yathāsambhavaṃ attho veditabbo iti iminā suttappadesena ayaṃ cakkhuviññeyyādiko chabbidho baḷiso saṃkileso kilesahetu dassito
kena asekkho dassitoti vattabbattā santi cātiādi vuttaṃ
abhedi bhindi paribhedi parisamantato bhindi iti iminā suttappadesena ayaṃ arahattaphalabhūto asekkho dassito idaṃ chayimetiādikaṃ suttaṃ vuttanayena saṃkilesabhāgiyañca asekkhabhāgiyañca suttaṃ nāma
 nānāvidhaṃ saṃkilesabhāgiyañca asekkhabhāgiyañca suttaṃ ācariyena niddhāritaṃ amhehi ca ñātaṃ katamaṃ saṃkilesabhāgiyañca nibbedhabhāgiyañca asekkhabhāgiyañca suttanti pucchitabbattā tattha katamaṃ saṃkilesabhāgiyañca nibbedhabhāgiyañca asekkhabhāgiyañca suttantiādi vuttaṃ
ayaṃloko sattaloko santāpajāto ñātibyasanādivasena jātasokasantāpo ceva rāgādivasena  jātapariḷāhasantāpo ca phassapareto anekehi dukkhasamphassehi abhibhūto rodaṃ rodanto vadati kinti vadati attanā phuṭṭhaṃ dukkhaṃ abhāvitakāyatāya adhivāsetuṃ asakkonto hutvā aho dukkhaṃ īdisaṃ dukkhaṃ mayhaṃ sattunopi mā hotūtiādinā rodanto vilapanto vadati kasmā evaṃ vadatīti vattabbattā attato yena yena hi maññantītiādi vuttaṃ ete sattā yena yena kāmajjhosādinā pakārena attato dukkhassa paṭikāraṃ maññanti tato pakārato aññathā aññena pakārena taṃ dukkhaṃ tikicchitabbaṃ hi yasmā hoti
aññathābhāvīti yasmā rodaṃ rodanto vadati yena yena vā paravihiṃsādipakārena attano vaḍḍhiṃ maññanti āsīsanti tato pakārato aññathā avaḍḍhi eva hoti taṃ āsīsitabbaṃ aññathābhāvi avaḍḍhitabhāvi eva hi yasmā hoti tasmā maññitabbassa āsīsitabbassa aññathā bhavanasīlattā rodaṃ rodanto vadati ayaṃ sattaloko rodanto ca hutvā vadati kinti pucchitabbattā bhavasattotiādi vuttaṃ bhavasatto kāmabhavādīsu satto visatto loko bhavameva kāmabhavādibhavameva abhinandati yaṃ bhavaṃ abhinandati taṃ jarāmaraṇādianekabyasanānubandhattā bhayānakaṭṭhena bhayaṃ hoti yassa yato jarāmaraṇādito bhāyati taṃ jarāmaraṇādidukkhassa adhiṭṭhānabhāvato dukkhaṃ dukkhādhiṭṭhānaṃ hoti iti iminā suttappadesena ayaṃ santāpādiko saṃkileso saṃkilesahetu dassito
saṃkileso dassito kena nibbedho dassitoti vattabbattā bhavavippahānāya khotiādi vuttaṃ bhavavippahānāya kho pana kāmabhavādikassa bhavassa pajahanatthāya eva idaṃ mayā adhigataṃ maggabrahmacariyaṃ vussati iti iminā suttappadesena ayaṃ brahmacariyabhūto maggo nibbedho dassito
bhavavippahānāyātiādinā ekantena niyyānikamaggo nibbedho ācariyena dassito amhehi ca ñāto katamo aniyyānikamaggoti pucchitabbattā ye hi keci samaṇā vātiādi vuttaṃ hisaddo vācāsiliṭṭhattho ye keci samaṇā vā ye keci brāhmaṇā vā bhavena rūpabhavena bhavassa kāmabhavassa vippamokkhaṃ āhaṃsu bhavena arūpabhavena bhavassa kāmabhavassa ceva rūpabhavassa ca vippamokkhaṃ āhaṃsu sabbe te samaṇā vā sabbe te brāhmaṇā vā bhavasmā vuttappakārabhavato avippamuttā bhavantīti ahaṃ vadāmi
rūpabhavādinā  ye ca kāmabhavādibhavassa vippamokkhaṃ āhaṃsūti vattabbattā vibhavena bhavassa nissaraṇaṃ āhaṃsūti dassetuṃ ye vā panātiādi vuttaṃ ye vā pana keci samaṇā vā ye vā pana keci brāhmaṇā vā vibhavena ucchedadiṭṭhiyā bhavassa saṃsārabhavassa nissaraṇaṃ āhaṃsu sabbe te samaṇā vā sabbe te brāhmaṇā vā bhavasmā saṃsārabhavato anissaṭāva hontīti ahaṃ vadāmi kasmā anissaṭāti vattabbattā anissaṭakāraṇaṃ dassetuṃ upadhiṃ hītiādi vuttaṃ idaṃ dukkhaṃ saṃsāradukkhaṃ upadhiṃ khandhūpadhikilesūpadhiabhisaṅkhārūpadhayo paṭicca hi yasmā sambhoti tasmā anissaṭā honti iti iminā suttappadesena ayaṃ micchādiṭṭhisaṅkhāto saṃkileso dassito
ye hi kecītiādinā saṃkileso dassito kena nibbedho dassitoti vattabbattā sabbupādānakkhayātiādi vuttaṃ sabbupādānakkhayā ariyamaggato dukkhassa saṃsāradukkhassa sambhavo natthi iti iminā suttappadesena ayaṃ ariyamaggo nibbedho dassito
vuttappakārā aññasuttappadesenapi dassitoti dassetuṃ lokamimantiādi vuttaṃ puthū visuṃ visuṃ avijjāya paretaṃ abhibhūtaṃ bhūtarataṃ bhūtesu itthipurisesu aññamaññarataṃ bhūtaṃ khandhapañcakaṃ bhavehi aparimuttaṃ imaṃ lokaṃ mama citta tvaṃ passa ye keci bhavā ittarakhaṇā vā bhavā dīghāyukā vā bhavā sātavanto vā bhavā asātavanto vā bhavā pañcakkhandhā sabbadhi uddhaṃ adho tiriyanti imesu sabbesu sabbatthatāya sabbatthabhāvena ahesuṃ sabbe te vuttappakārā bhavā niccadhuvarahitattā aniccā sampīḷitattā dukkhā vipariṇāmabhāvato vipariṇāmadhammā ahesuṃ iti iminā suttappadesena ayaṃ avijjādiko saṃkileso dassito
lokamimantiādinā saṃkileso dassito kena nibbedho dassitoti vattabbattā evametantiādi vuttaṃ evaṃ vuttappakārena etaṃ khandhapañcakaṃ  yathābhūtaṃ sammappaññāya sassa attano maggapaññāya vipassanāpaññāya vā passato passantassa puggalassa bhavataṇhā pahīyati sammappaññāya yathābhūtaṃ khandhapañcakaṃ passanto vibhavaṃ ucchedadiṭṭhiṃ nābhinandati na pattheti tassa puggalassa sabbaso taṇhānaṃ khayā asesavirāganirodho asesavirāgasaṅkhātena maggena nirodho nirujjhanaṃ nibbānaṃ nibbuti hoti iti iminā suttappadesena ayaṃ maggo nibbedho dassito
evametantiādinā  nibbedho dassito kena asekkho dassitoti vattabbattā tassa nibbutassātiādi vuttaṃ taṇhādiṭṭhinibbutassa tassa bhikkhuno anupādā kilesābhisaṅkhārānaṃ anuppādanato aggahaṇato punabbhavo na hoti evaṃbhūtena ariyapuggalena pubbe attānaṃ abhibhūto pañcavidho māro vijito ahosi anena ariyapuggalena pañcahi mārehi saṅgāmo vijito saṅgāme iṭṭhāniṭṭhādīsu vā tādī tādilakkhaṇappatto ariyapuggalo sabbabhavāni upaccagā atikkantova jāto iti iminā suttappadesena ayaṃ asekkho dassito idaṃ vuttappakāraṃ ayaṃ lokotiādikaṃ suttaṃ saṃkilesabhāge visaye ca nibbedhabhāge visaye ca asekkhabhāge visaye ca vācakañāpakabhāvena ekadesavasena pavattanato saṃkilesabhāgiyañca nibbedhabhāgiyañca asekkhabhāgiyañca suttaṃ nāma
ettakamevāti vattabbattā cattārometiādi vuttaṃ andhaputhujjano saṃsārasotassa anukūlabhāvena gacchanato anusotagāmī nāma kalyāṇaputhujjano saṃsārasotassa nibbidānupassanādīhi paṭikkūlavasena pavattanato paṭisotagāmī nāma sekkho acalappasādādisamannāgamena ṭhitasabhāvattā ṭhitatto nāma asekkho saṃsārapāraṅgatavasena tiṭṭhanato thale tiṭṭhatīti vuccati
tesu catūsu puggalesu katamo puggalo saṃkilesabhāgiyādīti vattabbabhāvato tattha yoyantiādi vuttaṃ
 nānāvidhaṃ saṃkilesabhāgiyañca nibbedhabhāgiyañca asekkhabhāgiyañca suttaṃ ācariyena niddhāritaṃ amhehi ca ñātaṃ katamaṃ saṃkilesabhāgiyañca vāsanābhāgiyañca nibbedhabhāgiyañca suttanti pucchitabbattā tattha katamantiādi vuttaṃ
abhijātiyo  puggalā cha saṃvijjanti lokasmiṃ kaṇhe nīce kule nibbatto kaṇhābhijātiko kaṇhadhammasamannāgatattā vā kaṇho kaṇhābhijātiko hutvā kaṇhaṃ kāḷakaṃ dasavidhaṃ dussīlyadhammaṃ abhijāyati pasavati eso puggalo atthi vuttappakārena kaṇho kaṇhābhijātiko hutvā sukkaṃ dasavidhaṃ kusaladhammaṃ abhijāyati eso puggalo atthi kaṇho kaṇhābhijātiko hutvā akaṇhaṃ asukkaṃ akaṇhaasukkavipākaṃ accantadiṭṭhaṃ nibbānaṃ ārādheti eso puggalo atthi vuttavipariyāyena tayo puggalā jānitabbā
tesu  katame puggalā saṃkilesabhāgiyātiādinā vattabbattā tattha yo cātiādi vuttaṃ
ettakamevāti vattabbattā cattārimānītiādi vuttaṃ
 nānāvidhaṃ saṃkilesabhāgiyañca vāsanābhāgiyañca nibbedhabhāgiyañca suttaṃ ācariyena niddhāritaṃ amhehi ca ñātaṃ katamaṃ vāsanābhāgiyañca nibbedhabhāgiyañca suttanti pucchitabbattā tattha katamaṃ vāsanābhāgiyañca nibbedhabhāgiyañcātiādi vuttaṃ
mānusattaṃ manussabhāvaṃ laddhāna kiccaṃ akiccañca dve bhavanti dve kiccāniyeva kattabbāni tenāha aṭṭhakathācariyo  kattabbanti dasseti katamaṃ kattabbaṃ kiccanti vattabbattā kattabbakiccaṃ dassetuṃ sukiccaṃ cevātiādi vuttaṃ puññāni ca kattabbattā sukiccaṃ eva saṃyojanavippahānaṃ vā kattabbattā sukiccaṃ nāmāti yojanā
tattha sutte katamena katamo dassitoti vattabbattā sukiccaṃceva puññānīti vāsanā saṃyojanavippahānaṃ vāti nibbedhoti vutto
ettakamevāti vattabbattā puññāni karitvānātiādi vuttaṃ puññāni karitvāna katapuññā puggalā saggā saggato saggaṃyeva vajanti saṃyojanappahānā ariyā jarāmaraṇā jarāmaraṇato vippamuccanti
tattha sutte katamena katamo dassitoti vattabbattā puññāni karitvāna saggā saggaṃ vajanti katapuññāti vāsanā saṃyojanappahānā jarāmaraṇā vippamuccantīti nibbedhoti vuttaṃ
ettakamevāti  vattabbattā dvemānītiādi vuttaṃ katamena katamo dassitoti vattabbattā tattha yo ayaṃ nibbedhoti vuttaṃ
nānāvidhaṃ vāsanābhāgiyañca nibbedhabhāgiyañca suttaṃ ācariyena niddhāritaṃ amhehi ca ñātaṃ  katamaṃ taṇhāsaṃkilesabhāgiyaṃ suttanti pucchitabbattā tattha taṇhāsaṃkilesabhāgiyantiādi vuttaṃ tatthāti tesu soḷasasu saṃkilesabhāgiyādīsu suttesu taṇhāsaṃkilesabhāgiyaṃ suttaṃ taṇhāpakkheneva niddisitabbaṃ bahuvisayattā niyametvāna niddhāressāmīti vuttaṃ hoti kena pakārena niddisitabbanti vattabbattā tīhi taṇhāhītiādi vuttaṃ bhavataṇhāyāti rūpabhavataṇhāya vibhavataṇhāyāti arūpabhavataṇhāya yena yena vā pana vatthunā taṇhāpabhedaucchedādivatthunā ajjhositā bhavataṇhādivasena ajjhositā tena tena pakārena taṇhādinā vā taṇhāpabhedaucchedādivatthunā vā taṇhāsaṃkilesabhāgiyaṃ suttaṃ niddisitabbaṃ
taṇhāsaṃkilesabhāgiyaṃ suttaṃ taṇhāpakkheneva niddisitabbanti ācariyena vuttaṃ amhehi ca lakkhitaṃ diṭṭhisaṃkilesabhāgiyaṃ suttaṃ kena pakkhena niddisitabbanti vattabbattā tattha diṭṭhisaṃkilesabhāgiyantiādi vuttaṃ yena yena vā pana vatthunāti diṭṭhippabhedaamarāvikkhepādivatthunā
diṭṭhisaṃkilesabhāgiyaṃ suttaṃ diṭṭhipakkheneva niddisitabbanti ācariyena vuttaṃ amhehi ca lakkhitaṃ duccaritasaṃkilesabhāgiyaṃ suttaṃ kena pakārena niddisitabbanti vattabbattā tattha duccaritasaṃkilesabhāgiyantiādi vuttaṃ tatheva vattabbattā tattha taṇhāvodānabhāgiyantiādi vuttaṃ diṭṭhivodānabhāgiyantiādi vuttaṃ duccaritavodānabhāgiyantiādi vuttaṃ
 yasmiṃ sāsanapaṭṭhāne aṭṭhārasa mūlapadā daṭṭhabbā taṃ sāsanapaṭṭhānaṃ soḷasahi saṃkilesabhāgiyādīhi suttehi ekadesaniddhāraṇavasena vibhajitaṃ amhehi ca ñātaṃ kiṃ pana taṃ sāsanapaṭṭhānaṃ tehi soḷasahi eva saṃkilesabhāgiyādīhi vibhajitabbaṃ udāhu aññehi suttehipi vibhajitabbanti vattabbattā aññehi aṭṭhavīsasuttehipi vibhajituṃ tattha katame aṭṭhārasa mūlapadā lokiyaṃ lokuttarantiādi vuttaṃ  yadi aññehipi aṭṭhavīsasuttehi vibhajitabbaṃ evaṃ sati lokiyantiādivacanameva vattabbaṃ kasmā tattha katame aṭṭhārasa mūlapadāti vuttāti ce tassa sāsanapaṭṭhānavibhāgo aṭṭhārasahi mūlapadehi saṅgahito aṭṭhārasa mūlapadāpi vibhajite sāsanapaṭṭhāne daṭṭhabbā tasmā mūlapadā vibhattāyeva tāni mūlapadāni vibhajituṃ tattha katame aṭṭhārasa mūlapadāti vuttaṃ aṭṭhakathāyaṃ  pana 
evaṃ  soḷasavidhena sāsanapaṭṭhānaṃ nānāsuttehi udāharaṇavasena vibhajitvā idāni aṭṭhavīsatividhena sāsanapaṭṭhānaṃ dassentena yasmā ayampi paṭṭhānavibhāgo mūlapadehi saṅgahito na imassāpi tehi asaṅgahito padeso atthi tasmā mūlapadaṃ vibhajitabbatañca dassetuṃ tattha katame aṭṭhārasa mūlapadāti pucchāya vasena mūlapadāni uddharitvā lokiyaṃ lokuttarantiādinā nava tikā thavo cāti aṭṭhavīsatividhaṃ sāsanapaṭṭhānaṃ uddiṭṭhanti 
vuttaṃ tatthāti tesu soḷasahārapañcakanayaaṭṭhārasamūlapadesu katamāni padāni mūlapadāni hontīti pucchati loke niyutto sabhāvadhammoti lokiyo loke vā vidūhi vidito sabhāvotipi lokiyo lokiyo sabhāvadhammo assa visesasuttassa atthīti taṃ visesasuttaṃ lokiyaṃ nāma esa nayo lokuttarantiādīsupi veditabbo jānātīti ñāṇaṃ ñāṇaṃ assa visesasuttassa atthīti ñāṇaṃ ñātabbāti ñeyyā ñeyyā assa visesasuttassa atthīti ñeyyaṃ eseva nayo  ñāṇañca ñeyyañcāti etthāpi veditabbo nibbānaṃ paṭhamaṃ passatīti dassanaṃ paṭhamamaggañāṇaṃ dassanaṃ assa visesasuttassa atthīti dassanaṃ bhāvanā assa visesasuttassa pāḷiyā atthīti bhāvanā dassanañca bhāvanā cāti etthāpi esa nayo veditabbo sassa attano vacananti sakaṃ sakaṃ vacanaṃ sakavacanaṃ bhagavato vacananti attho parassa vacanaṃ paravacanaṃ vissajjanīyo assa visesasuttassa atthīti vissajjanīyaṃ natthi vissajjanīyo assa visesasuttassāti avissajjanīyaṃ kammaṃ assa visesasuttassa atthīti kammaṃ vipāko assa pāṭhassa atthīti vipāko sesesupi assatthiattho gahetabbo atha vā lokiyādiattho mukhyattho taṃvācakasuttampi ṭhānyūpacārena vuttaṃ buddhādīnaṃ guṇe abhitthavati etena suttappadesenāti thavo suttappadeso
tesu aṭṭhavīsatividhesu lokiyādīsu sāsanapaṭṭhānasuttesu katamaṃ suttaṃ lokiyaṃ suttanti pucchitabbattā tattha katamaṃ lokiyantiādi vuttaṃ tatthāti tesu aṭṭhavīsatividhesu lokiyādīsu sāsanapaṭṭhānasuttesu katamaṃ suttaṃ lokiyaṃ sāsanapaṭṭhānaṃ suttanti pucchati
bhikkhave dhenuyā thanehi nikkhantaṃ sajjukhīraṃ nikkhantakkhaṇe na muccati na pariṇamati khīrabhāvaṃ pajahitvā dadhibhāvaṃ na pāpuṇāti takkādiambilasamāyogato pacchā khīrabhāvaṃ pajahati dadhibhāvaṃ pāpuṇāti iva evaṃ yena bālena pāpaṃ yaṃ kammaṃ kataṃ taṃ kammaṃ karaṇakkhaṇe  tassa bālassa apāyadukkhādinibbattāpanavasena na vipaccati dutiye pana vā tatiyādimhi vā attabhāve vipaccati bhasmacchanno chārikāya paṭicchanno pāvako aggi akkantaṃ janaṃ akkamanakkhaṇe na ḍahati chārikaṃ pana tāpetvā kālantare ḍahati iva evaṃ yena bālena pāpaṃ yaṃ kammaṃ kataṃ taṃ kammaṃ karaṇakkhaṇe taṃ bālaṃ apāyadukkhādinibbattāpanavasena ḍahāpentaṃ hutvā na anveti dutiye vā tatiyādimhi vā attabhāve apāyadukkhādinibbattāpanavasena ḍahāpentaṃ hutvā ḍahantaṃ taṃ bālaṃ taṃ anvetīti yojanā idaṃ na hi pāvakoti suttaṃ lokiye atthe vācakañāpakabhāvena pavattanato lokiyaṃ nāma
ettakameva lokiyanti vattabbattā cattārimānītiādi vuttaṃ attho pākaṭo idaṃ cattārimāni kāḷapakkheva candimāti suttaṃ lokiye atthe vācakañāpakabhāvena pavattanato lokiyaṃ nāma
evaṃ duvidhaṃyeva lokiyanti vattabbattā aṭṭhime bhikkhave lokadhammātiādi vuttaṃ attho pākaṭo idaṃ aṭṭhimetiādikaṃ suttaṃ lokiyesu aṭṭhavidhesu atthesu vācakañāpakabhāvena pavattanato lokiyaṃ nāma
nānāvidhaṃ lokiyaṃ ācariyena niddhāritaṃ amhehi ca ñātaṃ katamaṃ suttaṃ lokuttaranti vattabbattā tattha katamaṃ lokuttarantiādi vuttaṃ  ito paresupi esa nayo veditabbo tatthāti tesu aṭṭhavīsatividhesu lokiyādīsu suttesu
chekena sārathinā sudantā assā samathaṅgatā yathā evaṃ pahīnamānassa pahīnanavavidhamānassa yassa anāsavassa bhikkhuno indriyāni chabbidhāni cakkhundriyādīni samathaṅgatāni tādino tādilakkhaṇena samannāgatassa anāsavassa tassa bhikkhuno devāpi manussāpi pihayantīti yojanā idaṃ yassindriyānītiādikaṃ suttaṃ lokuttare atthe vācakañāpakabhāvena pavattanato lokuttaraṃ nāma
ettakamevāti vattabbattā pañcimāni bhikkhave indriyānītiādi vuttaṃ idaṃ pañcimānītiādikaṃ suttampi lokuttare atthe vācakañāpakabhāvena pavattanato lokuttaraṃ nāma 
laddhāna  mānusattaṃ dve kiccaṃ akiccameva cātiādikā dve gāthā vuttā iha gāthāsu sukiccaṃ ceva puññānīti yaṃ gāthāpadañca puññāni karitvāna saggā saggaṃ vajanti katapuññāti yaṃ gāthāpadañca vuttaṃ idaṃ gāthāpadaṃ lokiye atthe vācakañāpakabhāvena pavattanato lokiyaṃ nāma
iha gāthāsu saṃyojanavippahānaṃ vāti yaṃ gāthāpadañca saṃyojanavippahānā jarāmaraṇā vippamuccantīti yaṃ gāthāpadañca vuttaṃ idaṃ gāthāpadaṃ vuttanayena lokuttaraṃ nāma idaṃ laddhānātiādikaṃ vuttappakārena lokiyañca lokuttarañca
bhikkhave viññāṇe āhāre āhārapaṭibaddhe chandarāge sati nāmarūpassa avakkanti hoti viññāṇe hotīti idaṃ vuttanayena lokiyaṃ nāma viññāṇe nirodhoti idaṃ suttaṃ lokuttaraṃ nāma idaṃ viññāṇe ce bhikkhavetiādikaṃ suttaṃ lokiye atthe ca lokuttare atthe ca ekadesavasena vācakañāpakavasena pavattanato lokiyañca lokuttarañca 
 sattaloke sabbā disā anuparigamma kvaci disāyaṃ cetasā attanā attato piyataraṃ aññaṃ neva ajjhagā attāva piyataro yathā  evaṃ paresaṃ sattānaṃ puthu visuṃ visuṃ attāva piyo piyataro tasmā attanova piyatarattā attakāmo attano hitakāmo paṇḍito sattaloko attānaṃ upamaṃ katvā paraṃ na hiṃse na hiṃseyyāti yojanā idaṃ sabbā disātiādikaṃ suttaṃ sattesu vācakañāpakabhāvena pavattanato sattādhiṭṭhānaṃ nāma
ye keci khīṇāsavā puggalā bhūtāva na bhavissanti sabbe te khīṇāsavā puggalā dehaṃ attabhāvaṃ pahāya nibbānaṃ gamissanti ye ca puthujjanādayo sattā punabbhavesu bhavissanti sabbe te puthujjanādayo sattā dehaṃ attabhāvaṃ pahāya paralokaṃ gamissanti taṃ sabbajāniṃ sabbassa sattassa hāniṃ maraṇaṃ vināsaṃ vā kusalo yo puggalo vijānāti so kusalo puggalo taṃ sabbajāniṃ viditvā ātāpiyo brahmacariyaṃ careyyāti yojanā idaṃ ye kecītiādikaṃ vuttanayena sattādhiṭṭhānaṃ
sattahi aṅgehi samannāgataṃ kalyāṇamittaṃ yāvajīvaṃ kusalena puggalena na vijahitabbaṃ katamehi sattahi parisuddhasīlasampattiparisuddhadiṭṭhisampattīhi samannāgatattā piyo ca piyāyitabbo  ca hoti pāsāṇachattaṃ viya garu ca hoti sambhāvetabbatāya bhāvanīyo ca hoti kālena vadāmi no akālenātiādike pañcadhamme attani upaṭṭhāpetvā sabrahmacārīnaṃ vā sissānaṃ vā vinicchayaullumpanaovādadānabhāve ṭhatvā vattā ca hoti sabrahmacārīhi vā sissādīhi vā vuccamāno suvaco hutvā tesaṃ vacanakkhamo ca hoti saccapaṭiccasamuppādādigambhīraṃ vā aññaṃ gambhīraṃ vā kathaṃ kattā ca hoti dhammavinayādivaseneva dīpanato aṭṭhāne ca na niyojako hoti imehi sattahi aṅgehi samannāgataṃ kalyāṇamittaṃ yāvajīvaṃ na vijahitabbaṃ idaṃ sattahītiādivacanaṃ bhagavā avoca idaṃ sattahītiādikaṃ vacanaṃ sugato vatvā athāparaṃ etaṃ gāthāvacanaṃ satthā avoca kiṃ avoca
piyo garu bhāvanīyo vattā ca vacanakkhamo
gambhīrañca kathaṃ kattā na caṭṭhāne niyojako
taṃ mittaṃ mittakāmena yāvajīvampi seviyanti 
etaṃ gāthāvacanaṃ satthā avocāti yojanā na ca aṭṭhānayojakoti pāṭho atthi idaṃ sattahītiādikaṃ vacanaṃ sattādhiṭṭhānaṃ
loke yaṃ kāmasukhañca yaṃ idaṃ diviyaṃ sukhañca atthi ete kāmasukhadiviyasukhā taṇhākkhayasukhassa soḷasiṃ kalaṃ na agghantīti yojanā idaṃ yañcātiādikaṃ suttaṃ dhammādhiṭṭhānaṃ
yattha nibbāne dukkhaṃ nirujjhati sammāsambuddhadesitaṃ asokaṃ virajaṃ khemaṃ taṃ nibbānaṃ susukhaṃ vatāti yojanā idaṃ susukhantiādikaṃ suttampi dhammādhiṭṭhānaṃ 
tīsu bhavesu sattānaṃ jananato taṇhāsaṅkhātaṃ mātarañca pitaraṃ nissāya mānassa uppajjanato mānasaṅkhātaṃ pitarañca raṭṭhe loko raṭṭhissaraṃ rājānaṃ bhajati viya dvinnaṃ sassatucchedadiṭṭhīnaṃ sabbadiṭṭhigatehi bhajanīyattā sassatucchedadiṭṭhisaṅkhāte khattiye dve rājāno ca āyasādhako puriso raṭṭhe atthaṃ anucarati iva nandirāgassa dvādasāyatane anucaraṇato nandirāgasaṅkhātena anucaraṇena saha pavattanaṭṭhānaṃ dvādasāyatanasaṅkhātaṃ raṭṭhañca khīṇāsavo yo brāhmaṇo hanati so brāhmaṇo hantvā anīgho niddukkho hutvā yātīti yojanā iha mātarantiādigāthāyaṃ  mātaraṃ hantvāti idaṃ gāthāvacanaṃ dhammādhiṭṭhānaṃ anīgho yāti brāhmaṇoti idaṃ gāthāvacanaṃ sattādhiṭṭhānaṃ idaṃ mātarantiādikaṃ suttaṃ sattādhiṭṭhānañca dhammādhiṭṭhānañca
cattārome bhikkhave iddhipādāti idaṃ suttappadesavacanaṃ dhammādhiṭṭhānaṃ so catūhi iddhipādehi samannāgato puggalo kāyepi karajakāyepi cittaṃ pādakajjhānacittaṃ samodahati pakkhipati so puggalo dissamānakāyena gantukāmo karajakāyagatikaṃ pādakajjhānacittaṃ adhiṭṭhahati cittepi pādakajjhānacittepi kāyaṃ karajakāyaṃ samodahati pakkhipati so puggalo sīghaṃ aññaṃ gantukāmo pādakajjhānacittagatikaṃ karajakāyaṃ adhiṭṭhahati kāye karajakāye sukhasaññañca sukhavihārasaññañca lahusaññañca lahugamanasaññañca okkamitvā aññaṃ gamaneyyaṃ icchitaṭṭhānaṃ ekacittakkhaṇeneva ca gantvā upasampajja viharati idaṃ sotiādikaṃ suttappadesavacanaṃ sattādhiṭṭhānaṃ idaṃ cattārometiādikaṃ suttaṃ sattādhiṭṭhānañca dhammādhiṭṭhānañca 
 yaṃ  sabbaññutañāṇaṃ lokuttaraṃ lokaṃ uttaritvā abhibhavitvā ṭhitaṃ yena sabbaññutaññāṇena bhagavā sabbaññūti vuccati tassa sabbaññutaññāṇassa parihānaṃ natthi taṃ sabbaññutaññāṇaṃ sabbakāle jānituṃ āvajjanakāle pavattatīti yojanā idaṃ yaṃ tantiādikaṃ ñāṇe atthe vācakañāpakabhāvenapi pavattanato ñāṇaṃ nāma
yāya nibbānagāminiyā maggapaññāya jātimaraṇasaṅkhayaṃ pajānāti sā nibbānagāminī maggapaññā sabbāhi lokiyāhi paññāhi seṭṭhā pasatthāti yojanā idaṃ paññā hītiādikaṃ vuttanayena ñāṇaṃ nāma
dhotaka vo tumhākaṃ santiṃ ahaṃ kittayissāmīti bhagavā avoca diṭṭhe dhamme dukkhādidhamme vā attabhāve vā sato aniccānupassanādisatisampanno hutvā caraṃ caranto yogāvacaro anītihaṃ yaṃ santiṃ yaṃ nibbānaṃ ariyamaggena viditvā loke saṃsāraloke visattikaṃ visappakaṃ taṇhaṃ tare tareyyāti bhagavā avoca
dhotako bhagavantaṃ vadati mahesi mahante sīlakkhandhādī esanasīla gotama sato sabbe saṅkhārā aniccātiādisaraṇasampanno hutvā caraṃ caranto yogāvacaro uttamaṃ yaṃ santiṃ yaṃ  nibbānaṃ ariyamaggena viditvā loke saṃsāraloke visattikaṃ taṇhaṃ tare tareyyāti tañca vacanaṃ tañca santiṃ nibbānaṃ ahaṃ abhinandāmi abhipatthayāmi mahesi tvaṃ yañca sampajānāsīti dhotako bhagavantaṃ vadati
dhotakāti ālapitvā bhagavā dhotakaṃ avoca uddhaṃ anāgataṃ upari adho atītaṃ heṭṭhā ca tiriyañcāpi majjhe paccuppannaṃ parito ca loke saṃsāraloke etaṃ taṇhaṃ bhavābhavāya khuddakabhavamahantabhavatthāya saṅgo laggoti viditvā vicaranto tvaṃ taṇhaṃ mākāsi mā akāsīti bhagavā dhotakaṃ avocāti yojanā idaṃ kittayissāmītiādikaṃ ñeyye visaye atthe vācakañāpakabhāvena pavattanato ñeyyaṃ nāma
ettakamevāti vattabbattā catunnaṃ bhikkhavetiādi vuttaṃ bhikkhave catunnaṃ ariyasaccānaṃ ariyabhāvakarānaṃ saccānaṃ ananubodhā abujjhanena appaṭivedhā appaṭivijjhanena evaṃ iminā kāraṇena mamañceva tumhākañca dīghamaddhānaṃ idaṃ sandhāvitaṃ sandhāvanaṃ idaṃ saṃsaritaṃ saṃsaraṇaṃ ahosīti bhikkhave ajja tayidaṃ taṃ idaṃ dukkhaṃ ariyasaccaṃ mayā anubuddhaṃ paṭividdhaṃ tayidaṃ taṃ idaṃ dukkhanirodhagāminī paṭipadā ariyasaccaṃ mayā anubuddhaṃ paṭividdhaṃ mama bhavataṇhā ucchinnā bhavanetti taṇhā khīṇā idāni mama punabbhavo natthi iti idaṃ catunnantiādikaṃ bhagavā avoca sugato idaṃ catunnantiādikaṃ vatvā athāparaṃ etaṃ catunnantiādigāthāvacanaṃ satthā avocāti yojetvā gāthāyañca tatheva yojanā kātabbā idaṃ catunnantiādikaṃ vuttanayena ñeyyaṃ nāma 
rūpaṃ aniccaṃ viññāṇaṃ aniccanti idaṃ suttaṃ ñeyye rūpādidhamme vācakañāpakabhāvena pavattanato ñeyyaṃ nāma
evaṃ rūpaṃ aniccantiādinā pakārena jānaṃ jānanto evaṃ rūpaṃ aniccantiādinā pakārena passaṃ passanto ariyasāvako ariyassa bhagavato sāvako idaṃ rūpaṃ aniccanti rūpaṃ passati ayaṃ vedanā aniccāti vedanaṃ passati ayaṃ saññā aniccāti saññaṃ passati ime saṅkhārā aniccāti saṅkhāre passati idaṃ viññāṇaṃ aniccanti viññāṇaṃ passati iti idaṃ suttaṃ rūpādipassane ñāṇe vācakañāpakabhāvena pavattanato ñāṇaṃ nāma
so rūpaṃ aniccantiādinā pakārena passanto ariyasāvako rūpena rūparāgena parimuccati viññāṇamhā viññāṇarāgamhā parimuccatīti dukkhasmā parimuccatīti ahaṃ vadāmīti yojanā idaṃ so parimuccatītiādikaṃ suttaṃ ñāṇe ca ñeyye ca vācakañāpakabhāvena pavattanato ñāṇañca ñeyyañca hoti
sabbe pañcakkhandhā paccayehi saṅkharitattā saṅkhārā ādiantavantabhāvato aniccantikabhāvato tāvakālikabhāvato ca khaṇaparittabhāvato aniccā bhavanti idaṃ sabbe saṅkhārā aniccāti suttappadesavacanaṃ vuttanayena ñeyyaṃ nāma yadā vipassanākaraṇakāle paññāya vipassanāpaññāya passati aniccatādikaṃ passati idaṃ yadā paññāya passatīti suttappadesavacanaṃ ñāṇaṃ nāma atha passanakkhaṇe dukkhe pañcakkhandhe vipassako nibbindati nibbindanto puggalo dukkhādijānanādivasena cattāri saccāni paṭivijjhati eso catusaccapaṭivedho visuddhiyā visuddhatthāya maggoti idaṃ athātiādikaṃ suttappadesavacanaṃ ñāṇañca ñeyyañca hoti
soṇāti  soṇaṃ ālapati samaṇā bāhirakasamaṇā brāhmaṇā jātibrāhmaṇā aniccena rūpena dukkhena rūpena vipariṇāmadhammena rūpena ahaṃ parehi seyyo uttamo asmīti vā samanupassanti ahaṃ parena sadiso samāno asmīti vā samanupassanti ahaṃ parato hīno lāmako asmīti vā samanupassanti yathābhūtassa adassanā aññatra vajjetvā aññaṃ kiṃ nāma kāraṇaṃ siyā yathābhūtaṃ adassanato tāva samanupassanassa aññaṃ kāraṇaṃ natthi yathābhūtaṃ adassanameva kāraṇanti veditabbaṃ aniccāya vedanāyātiādīsupi iminā vuttanayena vuttanayānusārena yojanā kātabbā idaṃ ye hi kecītiādikaṃ suttappadesavacanaṃ ñeyyaṃ nāma ye ca kho kecītiādiko sukkapakkho pana vuttavipariyāyena veditabbo idaṃ ye ca khotiādikaṃ suttappadesavacanaṃ ñāṇaṃ nāma idaṃ ye hi kecītiādikaṃ suttaṃ ñāṇe ca ñeyye ca atthe vācakañāpakabhāvena pavattanato ñāṇañca ñeyyañca hoti 
nānāvidhaṃ ñāṇañca ñeyyañca sāsanapaṭṭhānasuttaṃ ācariyena niddhāritaṃ amhehi ca ñātaṃ katamaṃ dassananti pucchitabbattā tattha katamaṃ dassanantiādi vuttaṃ tatthāti tesu lokiyādīsu aṭṭhavīsatividhesu sāsanapaṭṭhānesu suttesu katamaṃ suttaṃ dassanaṃ nāmāti pucchati
gambhīrapaññena sabbaññubuddhena sudesitāni saṅkhepavitthārādīhi tehi tehi nayehi suṭṭhu desitāni ariyasaccāni ye bhāvitabhāvanā ariyapuggalā paññāobhāsena vibhāvayanti te bhāvitabhāvanā ariyapuggalā devarajjacakkavattirajjādipamādaṭṭhānaṃ āgamma bhusaṃ pamattā kiñcāpi honti tathāpi te bhāvitabhāvanā ariyapuggalā sotāpattimaggañāṇena abhisaṅkhāraviññāṇassa nirodhena aṭṭhamabhavādīsu uppajjanārahānaṃ nāmarūpānaṃ niruddhattā aṭṭhamakkhattuvasena aṭṭhamaṃ bhavaṃ na ādiyantīti yojanā idaṃ ye ariyasaccānītiādikaṃ suttaṃ dassane paṭhamamaggañāṇe vācakañāpakabhāvena pavattanato dassanaṃ nāma
nagaradvārabāhathirakaraṇatthaṃ ummārabbhantare pathaviyaṃ aṭṭhahatthadasahatthappamāṇaṃ āvāṭaṃ khaṇitvā tasmiṃ āvāṭe ussāpitattā pathavissito pathavinissito antopathavinissito indakhīlo sāradārumayo thambho catubbhi catūhi disāhi āgatehi vātehi mahāvātehi asampakampiyo sampakampituṃ asakkuṇeyyo siyā yathā yo sappuriso ariyasaccāni avecca passati taṃ sappurisaṃ sabbatitthiyavādavātehi asampakampiyattā tathūpamaṃ ahaṃ vadāmīti yojanā idaṃ yathindakhīlotiādikaṃ suttaṃ vuttanayena dassanaṃ nāma
bhikkhave catūhi sotāpattiyaṅgehi samannāgato ariyasāvako ariyassa bhagavato sammāsambuddhassa sāvako ācikkhituṃ ākaṅkhamāno hutvā attanāva sayameva attānaṃ byākareyya bho mama atta ahaṃ idāni khīṇanirayo amhi khīṇatiracchānayoni amhi dukkhassantaṃ karissāmīti byākareyya caturaṅgasarūpaṃ dassetuṃ katamehi catūhītiādi vuttaṃ idaṃ catūhītiādikaṃ dassanaṃ nāma
nānāvidhaṃ dassanaṃ niddhāritaṃ katamā bhāvanāti pucchitabbattā tattha katamā bhāvanātiādi vuttaṃ
idha sāsane yassa ariyasāvakassa ajjhattaṃ kāmabhave nibbattāpakānaṃ orambhāgiyasaṃyojanānaṃ pajahanavasena ca bahiddhā rūpārūpabhavesu nibbattāpakānaṃ uddhambhāgiyasaṃyojanānaṃ pajahanavasena ca indriyāni saddhindriyādīni indriyāni subhāvitāni ariyamaggabhāvanāvasena suṭṭhu bhāvitāni bhavanti bhāvito bhāvitamaggo sa danto so ariyasāvako imaṃ lokañca paraṃ lokañca nibbijjha nibbijjhitvā paṭivijjhitvā kālaṃ maraṇakāle  kālaṃkiriyaṃ vā kaṅkhati patthetīti yojanā ayaṃ yassindriyānītiādikā pāḷi bhāvanāya vācakañāpakabhāvena pavattanato bhāvanā nāma
dhammapadāni jhānavipassanāmaggaphalanibbānadhammakoṭṭhāsāni anabhijjhā dhammapadaṃ anabhijjhāsīsena adhigatajhānavipassanāmagganibbānadhammapadaṃ koṭṭhāsaṃ esa nayo sesesupi ayaṃ cattārimānītiādikā pāḷi vuttanayena bhāvanā nāma 
devaputta chindanto puggalo pañca orambhāgiyasaṃyojanāni heṭṭhā maggattayena chinde chindeyya pajahanto puggalo pañca uddhambhāgiyasaṃyojanāni arahattamaggena jahe pajaheyya bhāvayanto puggalo pañca saddhindriyādīni ca uttari bhāvaye bhāveyya pañcasaṅgātigo rāgasaṅgadosasaṅgamohasaṅgamānasaṅgadiṭṭhisaṅgātigo bhikkhu oghatiṇṇoti kāmoghabhavoghadiṭṭhoghaavijjoghatiṇṇoti vuccati kathīyatīti yojanā pañca chinde pañca jaheti idaṃ vacanaṃ dassanaṃ nāma pañca cuttari vuccatīti ayaṃ pāḷi bhāvanā nāma idaṃ pañcātiādikaṃ suttaṃ dassanañca bhāvanā ca hoti
tīṇimāni bhikkhavetiādīsu yojanā pākaṭā 
 sabbapāpassa akaraṇaṃ buddhāna sāsananti idaṃ suttaṃ sammāsambuddhassa vacanabhāvato sakavacanaṃ nāma attho heṭṭhā vuttova
bhikkhave bālassa bālalakkhaṇāni bālaupalakkhaṇakāraṇāni bālanimittāni ayaṃ bāloti gahaṇakāraṇāni bālāpadānāni bālassa apadānāni porāṇāni viruḷhāni kammāni yehi bālalakkhaṇādīhi bālaṃ bāloti pare paṇḍitā sañjānanti imāni bālalakkhaṇāni mayā vuccamānāni tīṇi katamāni tīṇi bhikkhave bālo duccintitacintī ca duccintitaṃ abhijjhābyāpādamicchādassanaṃ cintī ca hoti dubbhāsitabhāsī dubbhāsitaṃ musāvādādiṃ bhāsī ca hoti dukkaṭakammakārī ca dukkaṭaṃ pāṇātipātādikammaṃ kārī ca hoti bhikkhave bālassa bālāpadānāni iminā mayā vuttāni tīṇi kho bhavanti sukkapakkho pana vuttavipariyāyena veditabbo idaṃ tīṇimāni bhikkhavetiādikaṃ vacanaṃ sammāsambuddhassa vacanabhāvato sakavacanaṃ nāma
pathavīsamo  vitthato sambodho nāma natthi pātaṃ vuṭṭhaṃ udakaṃ ābhuso lābhi gaṇhātīti pātālo pātālena samo pātālasamo ninno na vijjati merusamo unnato natthi cakkavattisadiso poriso natthīti yojanā idaṃ pathavīsamotiādikaṃ vacanaṃ parassa devassa vacanabhāvato paravacanaṃ hoti
devānaṃ inda tava subhāsitena jayo hotīti vatvā vepacitti tava subhāsitena jayo hotūti vatvā vepacitti tvaṃ gāthaṃ bhaṇa bhaṇāhīti avoca bhikkhave atha kho asurindo vepacitti imaṃ vuccamānaṃ gāthaṃ abhāsi te paṭisedhako no ce assa no ce bhaveyya  evaṃ sati bālā bhiyyo pakujjheyyuṃ tasmā dhīro paṇḍito bhusena daṇḍena bālaṃ nisedhayeti
gāthāya bhikkhave asurindena vepacittinā bhāsitāya asurā anumodiṃsu devā tuṇhī ahesuṃ bhikkhave atha kho asurindo vepacitti devānaṃ indaṃ sakkaṃ etaṃ vacanaṃ avoca devānaminda tvaṃ gāthaṃ bhaṇa bhaṇāhīti etaṃ vacanaṃ avoca bhikkhave atha kho devānamindo sakko imaṃ gāthaṃ abhāsi bālassa paṭisedhanaṃ paraṃ paccatthikaṃ saṅkupitaṃ ñatvā sato satimā yo paṇḍito kodhato upasammati tassa paṇḍitassa etadeva upasamaṃ varanti ahaṃ maññeti
gāthāya bhikkhave devānamindena sakkena bhāsitāya devā anumodiṃsu asurā tuṇhī ahesuṃ bhikkhave atha kho devānamindo sakko asurindaṃ vepacittiṃ etaṃ vacanaṃ avoca vepacitti tvaṃ gāthaṃ bhaṇāhīti etaṃ vacanaṃ avoca bhikkhave atha kho asurindo vepacitti imaṃ gāthaṃ abhāsi vāsava yadā titikkhati tadā naṃ titikkhantaṃ puggalaṃ bālo ayaṃ me bhayā titikkhatīti maññati titikkhāya etadeva vajjaṃ ahaṃ passāmi vāsava gogaṇo palāyinaṃ gavaṃ ajjhottharati iva evaṃ dummedho khamantaṃ bhiyyo ajjhāruhati ajjhottharati
gāthāya bhikkhave asurindena vepacittinā bhāsitāya asurā anumodiṃsu devā tuṇhī ahesuṃ jāyamāne ca goyuddhe paṭhamaṃ dveyeva goṇā yujjhanti gogaṇo pana yāva eko goṇo na palāyati tāva olokentova tiṭṭhati yadā ca eko goṇo palāyati  tadā sabbo goṇo taṃ palāyinaṃ gavaṃ bhiyyo ajjhottharatīti goyuddhasabhāvo veditabbo atha khotiādīnaṃ yojanattho pākaṭo
vepacitti yo puggalo titikkhati taṃ khamantaṃ puggalaṃ ayaṃ me bhayā titikkhatīti kāmaṃ maññatu vā mā maññatu vā taṃ maññanaṃ nipphalameva atthā sadatthaparamā bhavanti khantyā khantito bhiyyo sadattho nāma na vijjati
yo balavā santo dubbalassa have titikkhatīti tassa balavantassa taṃ titikkhanaṃ paramaṃ khantinti sappurisā āhu dubbalo niccaṃ khamati eva
yassa bālassa bālabalaṃ atthi tassa bālassa bālabalaṃ abalanti sappurisā āhu yassa dhammaguttassa yaṃ balaṃ atthi tassa dhammaguttassa tassa balassa paṭivattā paṭippharitvā vattā na vijjati
vepacitti yo puggalo kuddhaṃ paṭhamaṃ kujjhantassa paṭikujjhati so paṭikujjhanto puggalo tena paṭikujjhanena tassa paṭhamaṃ kujjhantassa pāpapuggalassa pāpapuggalato pāpiyo eva pāpataro hīnataro eva bhave
vepacitti yo sappuriso sato satimā paraṃ saṅkupitaṃ ñatvā paṭhamaṃ kujjhantassa appaṭikujjhantova bhave so sappuriso dujjayaṃ saṅgāmaṃ jeti nāma attano ca parassa ca ubhinnaṃ atthaṃ carati nāma
attano ca parassa ca tikicchantānaṃ ubhinnaṃ kodho upasammati ye janā dhammassa khantidhammassa atthe catusaccadhamme vā akovidā bhavanti te janā khamantaṃ sappurisaṃ ayaṃ bāloti maññanti tesaṃ akovidānaṃ janānaṃ taṃ maññanaṃ nipphalanti
gāthāsu bhikkhave devānamindena sakkena bhāsitāsu devā anumodiṃsu asurā tuṇhī ahesunti yojanā idaṃ bhiyyo bālātiādikaṃ vacanaṃ sakkavepacittīnaṃ vacanabhāvato paravacanaṃ nāma 
pattaṃ etarahi adhigataṃ yañca kāmūpakaraṇaṃ āyatiṃ pattabbaṃ adhigataṃ yañca kāmūpakaraṇaṃ atthi etaṃ ubhayaṃ rajānukiṇṇaṃ rāgarajādikiṇṇaṃ iti āturassa āturānaṃyeva puggalānaṃ santike anusikkhato anusikkhantassa sikkhāsārā hutvā upaṭṭhahanti sīlaṃ vataṃ jīvitaṃ brahmacariyaṃ ime sikkhāsārā hutvā upaṭṭhahantīti ye upaṭṭhānasārā puggalā sārato gahetvā ṭhitā ettha sīlaṃ nāma na karomīti oramaṇaṃ vataṃ nāma bhojanakiccakaraṇādi jīvitaṃ nāma ājīvo brahmacariyaṃ nāma methunavirativisesabhāvo veditabbo tesaṃ upaṭṭhānasārānaṃ puggalānaṃ ayaṃ vādo eko paṭhamo anto lāmako ye ca puggalā kāmesu doso natthīti evaṃvādino evaṃdiṭṭhino hutvā ṭhitā tesaṃ puggalānaṃ ayaṃ vādo eko dutiyo anto lāmako iccete ubho antā antavādā puggalā kaṭasivaḍḍhanā kaṭasiyo diṭṭhiṃ vaḍḍhenti ete ubho ante attakilamathānuyoge kāmasukhallikānuyoge eke puggalā anabhiññāya olīyanti eke puggalā atidhāvantīti yojanā idaṃ yañca pattantiādikaṃ vacanaṃ paresaṃ puggalānaṃ vacanabhāvato paravacanaṃ nāma
ye ca sammādiṭṭhipuggalā te ubho ante attakilamathānuyogakāmasukhallikānuyoge abhiññāya tatra ca ante na ahesuṃ tena ca abhijānanena te ubho ante na amaññiṃsu tesaṃ sammādiṭṭhipuggalānaṃ vaṭṭaṃ tividhaṃ vaṭṭaṃ paññāpanāya natthi iti evaṃ idaṃ ye cātiādikaṃ vacanaṃ bhagavato vacanabhāvato sakavacanaṃ nāma ayaṃ udāno yañca pattaṃ paññāpanāyāti ayaṃ udāno vuttanayena sakavacanañca paravacanañca hoti
pasenadi nāma kosalo kosalissaro rājā bhagavantaṃ etaṃ idha mayhaṃ tesaṃ piyo attāti vacanaṃ avoca bhante idha rahogatassa paṭisallīnassa mayhaṃ mama cetaso cittassa evaṃ parivitakko udapādi kesaṃ sattānaṃ attā piyo nu kho kesaṃ sattānaṃ attā appiyo nu kho iti etaṃ parivitakkanaṃ udapādi bhante tassa mayhaṃ etaṃ parivitakkanaṃ ahosi ye ca keci sattā kāyena duccaritaṃ caranti kho manasā duccaritaṃ caranti kho tesaṃ sattānaṃ attā appiyo kho te duccaritaṃ carantā sattā no attā piyoti evaṃ kiñcāpi vadeyyuṃ atha kho tesaṃ duccaritaṃ carantānaṃ sattānaṃ attā appiyova taṃ kissa hetu appiyo appiyassa anatthāya yaṃ duccaritaṃ kareyya taṃ duccaritaṃ te duccaritaṃ carantā sattā attanāva sayameva attano anatthāya hi yasmā karonti tasmā tesaṃ duccaritaṃ carantānaṃ sattānaṃ attā appiyovāti etaṃ parivitakkanaṃ ahosi
bhante  ye ca keci sattā kāyena sucaritaṃ caranti kho manasā sucaritaṃ caranti kho tesaṃ sucaritaṃ carantānaṃ sattānaṃ attā piyo kho te sucaritaṃ carantā sattā no attā appiyoti evaṃ kiñcāpi vadeyyuṃ atha kho tesaṃ sucaritaṃ carantānaṃ sattānaṃ attā piyova taṃ kissa hetu piyo piyassa atthāya yaṃ sucaritaṃ careyya taṃ sucaritaṃ te sucaritaṃ carantā sattā attanāva sayameva attano atthāya hi yasmā karonti  tasmā tesaṃ sucaritaṃ carantānaṃ sattānaṃ attā piyovāti etaṃ parivitakkanaṃ ahosi etaṃ vacanaṃ avocāti yojanā
evametaṃ mahārājāti vacanaṃ paṭhamaṃ vatvā ye hi kecītiādike bhagavato vuttavacanepi yojanā tatheva kātabbā
gāthāsu pana yo paṇḍito attānaṃ piyanti ce jaññā evaṃ sati so paṇḍito naṃ attānaṃ pāpena kammena na saṃyuje na saṃyojeyya taṃ vacanaṃ hi saccaṃ piyaṃ attānaṃ sulabhaṃ na hoti dukkaṭakārinā sukhaṃ sulabhaṃ na hoti
antakena maccunā adhipannassa mānusaṃ bhavaṃ jahato pajahantassa tassa maraṇamukhe ṭhitassa sattassa kiṃ sakaṃ hoti maraṇamukhe ṭhito so satto kiñca ādāya paralokaṃ gacchati chāyā gacchantaṃ sattaṃ anapāyinī iva evaṃ assa paralokagatassa sattassa kiñca anugaṃ hoti
iti bhagavā evaṃ pucchati pucchitvā ubhotiādivissajjanavacanañca āha idha loke yo macco yaṃ puññañca yaṃ pāpañca ubho kamme kurute karoti tassa paralokagatassa maccassa taṃ puññapāpadvayaṃ sakaṃ hoti paralokaṃ gato macco taṃva puññapāpadvayaṃ ādāya paralokaṃ gacchati chāyā gacchantaṃ sattaṃ anapāyinī iva evaṃ assa paralokagatassa maccassa taṃva puññapāpadvayaṃ anugaṃ hoti
tasmā paṇḍito samparāyikaṃ samparāye phalanibbattāpakaṃ kalyāṇaṃ nicayaṃ nicayanto hutvā kareyya pāṇinaṃ paralokasmiṃ puññāni patiṭṭhā honti iti bhagavā āhāti yojanā kātabbā idaṃ rājā pasenadītiādikaṃ suttaṃ kosalarañño vacanabhāvato paravacanaṃ hoti evametaṃ  mahārāja evametaṃ mahārājātiādikā anugīti bhagavato vacanabhāvato sakavacanaṃ hoti idaṃ dvayaṃ vacanaṃ sakavacanañca paravacanañca hoti 
 pañhe pucchite idaṃ dukkhasaccaṃ abhiññeyyaṃ idaṃ samudayasaccaṃ pahātabbaṃ idaṃ maggasaccaṃ bhāvetabbaṃ idaṃ nirodhasaccaṃ phalaṃ vā sacchikātabbaṃ ime kusalākusalā dhammā evaṃ kusalākusalabhāvena gahitā anavajjasāvajjabhāvena vā gahitā sukhavipākadukkhavipākabhāvena vā gahitā idaṃ iṭṭhavipākaṃ idaṃ aniṭṭhavipākaṃ phalaṃ nibbattayaiti evaṃgahitānaṃ tesaṃ kusalākusaladhammānaṃ ayaṃ vuḍḍhi attho ayaṃ hāni atthoti iti idaṃ pañhe pucchitetiādikaṃ suttaṃ vissajjanīye atthe vācakañāpakabhāvena pavattanato vissajjanīyaṃ nāma
uḷāro buddho bhagavāti iminā padena buddhauḷārataṃ ekaṃseneva ekakoṭṭhāseneva niddise svākkhāto dhammoti iminā padena dhammasvākkhātataṃ ekaṃseneva ekakoṭṭhāseneva niddise suppaṭipanno saṅghoti iminā padena saṅghasuppaṭipattiṃ ekaṃseneva ekakoṭṭhāseneva niddise sabbe saṅkhārā aniccāti iminā padena saṅkhārāniccataṃ ekaṃseneva niddise sabbe saṅkhārā dukkhāti iminā padena saṅkhāradukkhataṃ ekaṃseneva niddise sabbe dhammā anattāti iminā padena dhammānattataṃ ekaṃseneva niddise sabbe saṅkhārā anattāti avatvā sabbe dhammā anattāti vuttena iminā padena saṅkhārehi aññaṃ yaṃ vā pana maggaphalanirodhasamāpattidhammajātaṃ atthi taṃ maggaphalanirodhasamāpattidhammajātampi evaṃjātiyaṃ evaṃ ekaṃsabyākaraṇīyanti maggaphalanirodhasamāpattidhammajātassāpi anattataṃ ekaṃseneva niddiseti yojanā idaṃ uḷārotiādikaṃ suttaṃ vissajjanīye buddhauḷāratādike vācakañāpakabhāvena pavattanato vissajjanīyaṃ nāma
naradammasārathi ākaṅkhato te bhagavato manasā sabbaññutaññāṇasahitādimanasā vicintitaṃ ñeyyadhammaṃ devā manussā sabbe pāṇino na jaññā na jāneyyuṃ santaṃ araṇaṃ samādhiṃ nisevato te bhagavato manasā vicintitā kasiṇāpi sabbe pāṇino na jaññā na jāneyyuṃ kasiṇāpi vā kasiṇārammaṇāya paññāyapi na jaññā na jāneyyuṃ kasiṇāpīti ettha ca kasiṇāyapīti vattabbepi yakāra lopavasena kasiṇāpīti vuttaṃ atha vā yaṃ ākaṅkhati yaṃ ākaṅkhanaṃ karoti taṃ ākaṅkhanaṃ kiṃ katamanti pucchitaṃ pañhaṃ aññesaṃ avisayattā  avissajjanīyaṃ hotīti yojanā idaṃ ākaṅkhatotiādikaṃ suttaṃ avissajjanīye visaye vācakañāpakabhāvena pavattanato avissajjanīyaṃ nāma
bhagavā sīlakkhandhe sīlakkhandhahetu ettako etaparimāṇo bhagavā samādhikkhandhe samādhikkhandhahetu ettako etaparimāṇo bhagavā paññākkhandhe paññākkhandhahetu ettako etaparimāṇo bhagavā vimuttikkhandhe vimuttikkhandhahetu ettako etaparimāṇo bhagavā vimuttiñāṇadassanakkhandhe vimuttiñāṇadassanakkhandhahetu ettako etaparimāṇo bhagavā iriyāyaṃ kāyavacīsamācāre kāyavacīsamācārahetu ettako etaparimāṇo bhagavā pabhāve ānubhāvahetu ettako etaparimāṇo bhagavā hitesitāyaṃ mettāhetu ettako etaparimāṇo bhagavā karuṇāyaṃ karuṇāhetu ettako etaparimāṇo bhagavā iddhiyaṃ iddhividhahetu ettako etaparimāṇoti avissajjanīyoti yojanā idaṃ ettakotiādikaṃ suttaṃ avissajjanīye visaye vācakañāpakabhāvena pavattanato avissajjanīyaṃ nāma
bhikkhave arahato sammāsambuddhassa tathāgatassa loke uppādā uppādahetu tiṇṇaṃ ratanānaṃ uppādo sambhavati āyatiṃ buddharatanassa uppādo sambhavati ekassa buddharatanassa dharamānakkhaṇena hi aññassa buddharatanassa anuppajjanato āyatinti vuttaṃ dhammaratanassa uppādo sambhavati saṅgharatanassa uppādo sambhavatīti tīṇi ratanāni tāni tīṇi ratanāni guṇato kiṃpamāṇānīti pucchite sati tāni tīṇi ratanāni guṇato etaparimāṇānīti na vissajjitabbānīti yojanā idaṃ tathāgatassātiādikaṃ suttaṃ avissajjanīye visaye vācakañāpakabhāvena pavattanato avissajjanīyaṃ nāma
buddhavisayo puggalaparo puggalapadhāno pañho avissajjanīyo buddhavisayāva puggalaparoparaññutā avissajjanīyā bhikkhave avijjānīvaraṇānaṃ sattānaṃ pubbā koṭi na paññāyati taṇhāsaṃyojanānaṃ sakiṃ nirayaṃ sandhāvataṃ saṃsarataṃ sattānaṃ sakiṃ tiracchānayoniṃ sandhāvataṃ saṃsarataṃ sattānaṃ sakiṃ pettivisayaṃ sandhāvataṃ saṃsarataṃ sattānaṃ sakiṃ asurayoniṃ sandhāvataṃ saṃsarataṃ sattānaṃ sakiṃ deve sandhāvataṃ saṃsarataṃ sattānaṃ sakiṃ manusse sandhāvataṃ saṃsarataṃ sattānaṃ pubbā koṭi na paññāyati na dissati na upalabbhatīti sā pubbā koṭi katamāti kenaci kataṃ pucchanaṃ avissajjanīyaṃ saṃsārassa pubbakoṭiyā abhāvato avissajjanīyaṃ hoti na paññāyatīti desanā sāvakānaṃ ñāṇavekallena katā na attano ñāṇavekallena na paññāyatīti desanā attano ceva sāvakānañca ñāṇavekallena kātabbā  siyāti codanaṃ manasi katvā duvidhā buddhānaṃ bhagavantānaṃ desanātiādi vuttaṃ attā upanetabbo etissā desanāyāti attūpanāyikā paro upanetabbo etissā desanāyāti parūpanāyikā katamā attūpanāyikā desanā katamā parūpanāyikā desanāti pucchitabbattā niyametvā dassetuṃ na paññāyatītiādi vuttaṃ na paññāyatīti desanā sāvakānaṃ netabbānaṃ vasena desitattā parūpanāyikā desanā nāma natthi buddhānaṃ bhagavantānaṃ avijānanāti desanā attano netabbassa vasena desitattā attūpanāyikā desanā nāma natthi buddhānaṃ bhagavantānaṃ avijānanāti vuttattā pubbāya koṭiyā abhāvato eva na paññāyatīti viññāyati bhagavato ñāṇassa paññāpanaṃ kātuṃ asamatthattā na paññāyatīti na viññāyati tena aṭṭhakathāyaṃ natthi buddhānaṃ bhagavantānaṃ avijānanāti etena purimāya koṭiyā abhāvato eva na paññāyati na tattha ñāṇassa paṭighātoti dassetīti  vuttaṃ
kathaṃ pana buddhānaṃ bhagavantānaṃ avijānanāya natthibhāvovijānitabboti vattabbattā avijānanāya natthibhāvaṃ jānāpetuṃ yathā bhagavā kokālikaṃ bhikkhuntiādi vuttaṃ aṭṭhakathāyaṃ pana  yaṃ pana atthi taṃ aññesaṃ appameyyampi bhagavato na appameyyanti bhagavato sabbattha appaṭihatañāṇataṃ dassetuṃ yathā bhagavā kokālikaṃ bhikkhuṃ ārabbhātiādimāhāti vuttaṃ bhagavā kokālikaṃ bhikkhuṃ ārabbha kīva dīghaṃ nu kho bhante padume niraye āyuppamāṇanti pañhaṃ pucchitvā nisinnaṃ aññataraṃ bhikkhuṃ yathā yena pakārena seyyathāpi āghātetvāti evamāha tato tena pakārena avijānanāya natthibhāvo vijānitabboti attho gahetabbo
bhikkhu tvaṃ sallakkhehi kokāliko vīsatikhāriko kosalako tilavāho rāsiṃ katvā ṭhapito tato tilato puriso vassasatassa vassasatassa accayena ekamekaṃ tilaṃ uddhareyya so vīsatikhāriko kosalako tilavāho iminā uddharānupakkamena khippataraṃ parikkhayaṃ pariyādānaṃ seyyathāpi gaccheyya eko abbudo nirayo parikkhayaṃ pariyādānaṃ na tveva gaccheyya vīsati abbudā nirayā tattake kāle  parikkhayaṃ pariyādānaṃ seyyathāpi gaccheyyuṃ evameva eko nirabbudo nirayo tattake kāle parikkhayaṃ pariyādānaṃ na tveva gaccheyya esa nayo sesesupi sāriputtamoggallānesu cittaṃ āghātetvā padumaṃ nirayaṃ kokāliko bhikkhu upapanno kho bhikkhu tvaṃ evaṃ sallakkhehīti bhagavā āhāti yojanā bhagavā ayaṃ appameyyo ayaṃ asaṅkhyeyyoti vā na kiñci āha tasmiṃ appameyye  katamo appameyyo tasmiṃ asaṅkhyeyye katamo asaṅkhyeyyoti kenaci kataṃ pucchanaṃ buddhavisayattā avissajjanīyaṃ idaṃ appameyyaasaṅkhyeyyasuttaṃ vuttanayena avissajjanīyaṃ 
yadā so upakotiādīsu yojanā pākaṭā
kathaṃ kena pakārena jinoti upakena kataṃ pucchanaṃ kilesappahānapakārena jinoti vissajjanīyattā vissajjanīyaṃ kena pakārena jinoti upakena kataṃ pucchanaṃ pāpakānaṃ dhammānaṃ jitattā jinoti vissajjanīyattā vissajjanīyaṃ katamo jinoti kataṃ pucchanaṃ rūpādiko jinoti vā rūpādikaṃ muñcitvā añño jinoti vā vissajjetuṃ asakkuṇeyyattā avissajjanīyaṃ katamo āsavakkhayo katamo rāgakkhayo katamo dosakkhayo katamo mohakkhayoti kataṃ pucchanaṃ nibbānaṃ āsavakkhayoti vā arahattamaggo āsavakkhayoti vā arahattaphalaṃ rāgakkhayoti vā iti evamādinā vissajjanīyattā vissajjanīyaṃ kittako āsavakkhayo kittako rāgakkhayo kittako dosakkhayo kittako mohakkhayoti kataṃ pucchanaṃ ettako etaparimāṇo āsavakkhayoti evamādinā avissajjanīyattā avissajjanīyaṃ idaṃ vuttappakāraṃ suttaṃ vuttanayena vissajjanīyañca avissajjanīyañca hoti 
tathāgato satto atthīti pucchanaṃ pañcakkhandhe upādāya paññāpetabbo sattabhūto atthīti vissajjanīyattā vissajjanīyaṃ atthi rūpanti kataṃ pucchanaṃ rūpassa vissajjamānattā āmantāti vissajjanīyattā vissajjanīyaṃ rūpaṃ tathāgatoti kataṃ pucchanaṃ tathābhāvato alabbhanato avissajjanīyattā avissajjanīyaṃ rūpavā tathāgatotiādīsupi esa nayo  yathāsambhavaṃ yojetabbo idaṃ vuttappakāraṃ suttaṃ vuttanayena vissajjanīyañca avissajjanīyañca hoti
passati bhagavā dibbena cakkhunā yathākammūpage satte pajānātīti kataṃ pucchanaṃ passati bhagavāti vā pajānāti bhagavāti vā vissajjanīyattā vissajjanīyaṃ katame sattā katamo tathāgatoti kataṃ pucchanaṃ paramatthato alabbhanato avissajjanīyattā avissajjanīyaṃ
atthitathāgatoti kataṃ pucchanaṃ heṭṭhā vuttanayena vissajjanīyaṃ atthi tathāgato paraṃ maraṇāti kataṃ pucchanaṃ atthi tathāgato paraṃ maraṇāti vissajjamāne sati ca idhaloko eva paralokoti āpajjati natthi tathāgato paraṃ maraṇāti vissajjamāne sati ca idhalokato añño paralokoti āpajjati tasmā avissajjanīyattā avissajjanīyaṃ idaṃ vuttappakāraṃ suttaṃ vissajjanīye visaye ca avissajjanīye visaye ca vācakañāpakabhāvena pavattanato vissajjanīyañca avissajjanīyañca hoti
 nānāvidhaṃ vissajjanīyāvissajjanīyasuttaṃ ācariyena niddhāritaṃ amhehi ca ñātaṃ katamaṃ suttaṃ kammanti pucchitabbattā tattha katamaṃ kammantiādi vuttaṃ
antakenādhipannassātiādīsu attho heṭṭhā vuttanayattā pākaṭo maraṇenābhibhūtassa chāyāva anapāyinīti idaṃ suttaṃ puññakammapāpakammadvaye vācakañāpakabhāvena pavattanato kammaṃ nāma
bhikkhave tumhe puna caparaṃ kammaṃ sallakkhetha  anuṭṭhānagilānassa pīṭhasamāruḷhaṃ pīṭhasamāruḷhassa bālaṃ bālassa vā mañcasamāruḷhaṃ mañcasamāruḷhassa bālaṃ bālassa vā chamāyaṃ bhūmiyaṃ semānaṃ semānassa sayantassa bālaṃ bālassa vā kāyena duccaritāni vācāya duccaritāni manasā duccaritāni pāpakāni yāni kammāni pubbe pubbakāle vā atīte anekakappakoṭisatasahasse vā assa bālena katāni tāni pāpakāni kammāni tamhi pīṭhasamāruḷhādisamaye olambanti viya upaṭṭhahanti ajjholambanti viya upaṭṭhahanti abhippalambanti viya upaṭṭhahanti bhikkhave  mahataṃ mahantānaṃ pabbatakūṭānaṃ chāyā sāyanhasamayaṃ pathaviyaṃ seyyathāpi olambanti ajjholambanti abhippalambanti yathā bhikkhave evameva bālaṃ abhippalambanti bhikkhave tatra tasmiṃ upaṭṭhānākāre upaṭṭhānākārahetu bālassa katapāpassa evaṃ parivitakko hoti me mayā kalyāṇaṃ akataṃ vata me mayā kusalaṃ akataṃ vata bhīruttāṇaṃ kataṃ vata me mayā pāpaṃ kataṃ vata me mayā luddaṃ kataṃ vata me mayā kibbisaṃ kataṃ vata bho agilāna sappurisa akatakalyāṇānaṃ akatakusalānaṃ akatabhīruttāṇānaṃ katapāpānaṃ kataluddānaṃ katakibbisānaṃ yāvatā gati duggati atthi taṃ gatiṃ ahaṃ pecca gacchāmīti evaṃ parivitakko hoti evaṃ vitakkento so bālo socati kilamati paridevati urattāḷiṃ kandati sammohaṃ āpajjatīti yojanā
pabbatakūṭānaṃ  chāyā nāma sūriyuggamanakālepi pathaviyā olambantīpi chāyā hāyanavasena olambanti sāyanhasamayaṃ pana chāyā vaḍḍhanavasena olambanti tatheva kammānipi tasmiṃ kāle vaḍḍhanavasena upaṭṭhahanti tasmā tameva vaḍḍhanupaṭṭhānaṃ sandhāya sāyanhasamayanti vuttaṃ sukkapakkhepi yojanā kaṇhapakkhe yojanānusārena kātabbā idaṃ puna caparantiādikaṃ suttadvayaṃ kusalakammaakusalakammesu vācakañāpakabhāvena pavattanato kammaṃ nāma
nānāvidhaṃ kammaṃ ācariyena niddhāritaṃ amhehi ca ñātaṃ katamo vipākoti pucchitabbattā tattha katamo vipākotiādi vuttaṃ tattha tesu aṭṭhavīsatividhesu lokiyādīsu sāsanapaṭṭhānesu katamo vipākoti pucchati bhikkhave vo tumhehi ye manussattasaddhāpaṭilābhādayo paṭiladdhā te manussattasaddhāpaṭilābhādayo vo tumhākaṃ lābhā bhavanti tumhehi pabbajitvā yaṃ catupārisuddhisīlādisampādanaṃ laddhaṃ taṃ catupārisuddhisīlādisampādanaṃ vo tumhākaṃ suladdhaṃ bhavati bhikkhave yo buddhuppādo navamo khaṇo tumhehi laddho so buddhuppādo navamo khaṇo vo tumhākaṃ brahmacariyavāsāya paṭiladdho bhavati
bhikkhave mayā chaphassāyatanikā nāma nirayā diṭṭhā tattha tesu diṭṭhesu chaphassāyatanikesu nāma nirayesu yaṃ kiñci rūpaṃ cakkhunā passati taṃ aniṭṭharūpaṃyeva passati no iṭṭharūpaṃ akantarūpaṃyeva passati no kantarūpaṃ amanāparūpaṃyeva passati no manāparūpaṃ
yaṃ  kiñci saddaṃ sotena ghānena jivhāya kāyena yaṃ kiñci dhammaṃ manasā vijānāti taṃ aniṭṭhadhammaṃyeva vijānāti no iṭṭhadhammaṃ akantadhammaṃyeva vijānāti no kantadhammaṃ amanāpadhammaṃyeva vijānāti no manāpadhammanti pāṭho yutto aniṭṭharūpaṃyeva vijānāti no iṭṭharūpantiādipāṭho ayutto katthaci pāḷiyaṃ ayuttapāṭho diṭṭho sukkapakkhe vuttanayavipariyāyena yojanā kātabbā ayaṃ vuttappakārā lābhā vo bhikkhavetiādiko pāṭho vipāke vācakañāpakabhāveneva pavattanato vipāko nāma
mārisā niraye paccamānānaṃ amhākaṃ sabbaso nimujjanaummujjanavasena saṭṭhivassasahassāni paripuṇṇāni nirayassa anto pariyosānaṃ kadā kasmiṃ kāle bhavissati
nirayassa anto pariyosānaṃ natthi nirayassa anto pariyosānaṃ kuto atthi nirayassa anto pariyosānaṃ amhākaṃ na paṭidissati mārisā yadā tumhe ca ahañca seṭṭhiputtā jātā tadā tuyhaṃ tumhākañca mayhaṃ mama ca pāpaṃ hi yasmā pakataṃ pakārehi kataṃ tasmā nirayassa anto pariyosānaṃ amhākaṃ na dissatīti ayaṃ pāṭho vipāke vācakañāpakabhāvena pavattanato vipāko nāma 
 adhammacārī naro kusaladhammesu pamatto hi yasmā hoti tasmā so adhammacārī pamatto naro yahiṃ yahiṃ yaṃ yaṃ duggatiṃ gacchati taṃ taṃ gacchantaṃ adhammacāriṃ naṃ naraṃ attanā carito so dhammova hanati kimiva hanati sayaṃ attanā gahito kaṇhasappo gaṇhantaṃ janaṃ hanati yathā evaṃ attanā carito adhammo adhammacāriṃ naṃ hanati na hi dhammo adhammo cātiādigāthāya attho pākaṭo idaṃ suttadvayaṃ kamme ca vipāke ca vācakañāpakabhāvena pavattanato kammañca vipāko ca hoti
bhikkhave tumhe puññānaṃ mā bhāyittha bhikkhave yadidaṃ yaṃ idaṃ puññānīti adhivacanaṃ pavattaṃ etaṃ puññānīti adhivacanaṃ iṭṭhassa kantassa piyassa manāpassa sukhassa sukhavipākajanakassa kammassa adhivacanaṃ hoti bhikkhave ahaṃ dīgharattaṃ katānaṃ puññānaṃ dīgharattaṃ paccanubhūtaṃ iṭṭhaṃ kantaṃ piyaṃ manāpaṃ abhijānāmi kho kathaṃ abhijānāmīti ce puccheyya  pubbe satta vassāni mettacittaṃ mettāya sahitaṃ dutiyajjhānacittaṃ bhāvetvā satta saṃvaṭṭavivaṭṭakappe imaṃ lokaṃ manussalokaṃ puna na āgamāsiṃ satta saṃvaṭṭavivaṭṭakappeti cettha saṃvaṭṭaggahaṇena saṃvaṭṭaṭṭhāyī vivaṭṭaggahaṇena vivaṭṭaṭṭhāyīpi gahitāti veditabbā sesesupi evameva gahetabbo bhikkhave saṃvaṭṭamāne kappe ahaṃ ābhassarūpago homi vivaṭṭakappe suññaṃ brahmavimānaṃ upapajjāmi bhikkhave tatra brahmavimāne tatra upapajjamāne upapajjamānahetu ahaṃ brahmā homi aññe mahānubhāvena abhibhavanato abhibhū aññehi anabhibhavanato anabhibhūto mahābrahmā homi aññadatthu ekaṃsena daso ahaṃ vasavattī homi
bhikkhave ahaṃ devānamindo sakko chattiṃsakkhattuṃ ahosiṃ kho dhammiko dhammarājā cāturanto vijitāvī janapadatthāvariyappatto cakkaratanādisattaratanasamannāgato cakkavattirājā anekasatakkhattuṃ ahosiṃ padesarajjassa rājabhāve ko pana vādo
bhikkhave tassa cakkavattirājabhūtassa mayhaṃ etaṃ parivitakkanaṃ ahosi yena phalena yena  vipākena ahaṃ etarahi evaṃmahiddhiko evaṃmahānubhāvo amhi taṃ idaṃ phalaṃ kissa kammassa phalaṃ nu kho so ayaṃ vipāko kissa kammassa vipāko nu khoti etaṃ parivitakkanaṃ ahosi bhikkhave tassa vitakkentassa mayhaṃ etaṃ parivitakkanaṃ ahosi yena phalena yena vipākena ahaṃ etarahi evaṃmahiddhiko evaṃmahānubhāvo amhi me pavattaṃ taṃ idaṃ phalaṃ tiṇṇaṃ kammānaṃ phalaṃ kho so ayaṃ vipāko tiṇṇaṃ kammānaṃ vipāko kho seyyathidaṃ katamesaṃ tiṇṇaṃ kammānaṃ phalaṃ vipāko dānassa damassa saṃyamassāti tiṇṇaṃ kammānaṃ phalaṃ vipākoti etaṃ parivitakkanaṃ ahosīti avocāti yojanā
tattha tasmiṃ mā bhikkhave puññānaṃ bhāyitthātiādike sutte yañca dānaṃ yo ca damo yo ca saṃyamo atthi idaṃ dānādittayaṃ kammaṃ taṃvācakañāpakaṃ suttampi kammaṃ nāma tappaccayo taṃkammapaccayo paccayuppannabhūto paccanubhūto yo vipāko atthi etaṃ vipāke phalampi pakkhipitabbaṃ ayaṃ vipāko taṃvācakañāpako pāṭhopi vipāko nāma cūḷakammavibhaṅgo cūḷakammavipākaputhuttavibhāgo tathā vattabbo
todeyyaputtassa  subhassa māṇavassa yaṃ suttaṃ bhagavatā desitaṃ tattha sutte vuttā ye pāṇātipātādayo dhammā appāyukadīghāyukatāya saṃvattanti ye hiṃsanādayo dhammā bahvābādhaappābādhatāya saṃvattanti ye usūyanādayo dhammā appesakkhamahesakkhatāya saṃvattanti ye kodhādayo dhammā dubbaṇṇasuvaṇṇatāya saṃvattanti ye agāravādayo dhammā nīcakulikauccakulikatāya saṃvattanti ye maccherādayo dhammā appabhogamahābhogatāya saṃvattanti ye asallakkhaṇādayo dhammā duppaññapaññavantatāya saṃvattanti idaṃ pāṇātipātasattayugaṃ kammaṃ taṃvācakañāpakaṃ suttampi kammaṃ nāma tattha subhasutte yā appāyukadīghāyukatā vuttā yā duppaññapaññavantatā vuttā so ayaṃ appāyukadīghāyukatādiko vipāko taṃvācakañāpakapāṭhopi vipāko idaṃ subhasuttaṃ kusalākusalakamme ceva vipāke ca vācakañāpakabhāvena pavattanato kammañca vipāko ca hoti 
 yo puggalo vacīduccaritaparivajjanena vācānurakkhī bhaveyya abhijjhādianuppādanena manasā saṃvuto bhaveyya pāṇātipātādipajahanena kāyena akusalaṃ na kayirā iti tayo ete kammapathe visodhaye so puggalo isippaveditaṃ maggaṃ ariyaṃ aṭṭhaṅgikaṃ maggaṃ ārādhaye ārādhayeyyāti yojanā idaṃ vācānurakkhītiādikaṃ suttaṃ kusale vācakañāpakabhāvena pavattanato kusalaṃ nāma
yassa puggalassa kāyena dukkaṭaṃ duggatisaṃvattaniyakammaṃ natthi vācāya dukkaṭakammaṃ natthi manasā dukkaṭakammaṃ natthi tīhi ṭhānehi uppajjanaṭṭhānehi saṃvutaṃ taṃ puggalaṃ brāhmaṇanti ahaṃ vadāmīti yojanā idaṃ gāthāvacanaṃ vuttanayena kusalaṃ nāma
tīṇimāni bhikkhave kusalamūlānīti idaṃ vacanaṃ vuttanayena kusalaṃ bhikkhave kusalānaṃ dhammānaṃ samāpattiyā vijjā pubbaṅgamā hoti hirī ca ottappañca anudevāti yojanā idaṃ vacanaṃ vuttanayena kusalaṃ nāma
māluvā sālaṃ rukkhaṃ onataṃ bhūmiyaṃ patanaṃ karoti iva tathā yassa janassa accantaṃ dvīsu tīsu bhavesu dussīlyaṃ atthi so jano attānaṃ onataṃ  apāyesu pākaṭaṃ karoti anatthakāmo jano yathā anatthaṃ icchati tathā anatthaṃ karoti yathā tathā īdiso dussīlo naṃ attānaṃ anatthaṃ karotīti yojanā idaṃ yassātiādikaṃ vacanaṃ vuttanayena akusalaṃ
asmamayaṃ asmasaṅkhātaṃ pāsāṇamaṇimayaṃ vajiraṃ vajirassa uṭṭhānasaṅkhātaṃ pāsāṇamaṇiṃ abhimatthati vidhaṃseti iva tathā attanā hi sayameva kataṃ attajaṃ attasambhavaṃ pāpaṃ dummedhaṃ pāpaṃ karontaṃ janaṃ abhimatthatīti yojanā idaṃ attanā hītiādikaṃ vacanaṃ vuttanayena akusalaṃ
devate kusalehi vivajjitā akusalā dasa kammapathe niseviya katvā garahā gārayhā bhavanti bālamatī mandabuddhino nirayesu paccareti yojanā idaṃ dasa kammapathetiādikaṃ suttaṃ vuttanayena akusalaṃ
tīṇimāni bhikkhave akusalamūlānīti idaṃ vacanaṃ vuttanayena akusalaṃ 
yādisaṃ yaṃ bījaṃ vapate taṃ bījaṃ tādisaṃ phalaṃ harate iva tathā kalyāṇakārī paṇḍito kalyāṇaṃ phalaṃ harate pāpakārī bālo ca pāpakaṃ phalaṃ harateti yojanā tattha yādisantiādike sutte kalyāṇakārī kalyāṇanti yaṃ vacanaṃ āha idaṃ vacanaṃ kusalaṃ pāpakārī ca pāpakanti yaṃ vacanaṃ āha idaṃ vacanaṃ akusalaṃ idaṃ dvivacanaṃ vuttanayena kusalañca akusalañca hoti
kalyāṇakārī  sappurisā subhena kammena suggatiṃ vajanti gacchanti pāpakārī kāpurisā asubhena kammunā apāyabhūmiṃ vajanti gacchanti kammassa abhisaṅkhāraviññāṇasahagatakammassa khayā khayanato vimuttacetasā samucchedavimuttipaṭippassaddhivimutticittā te sappurisā asubhe nibbanti kimiva nibbanti indhanakkhayā joti nibbāti iva tathā te sappurisā kammassa khayā anavasesakhayanato nibbantīti yojanā tattha tasmiṃ subhenātiādigāthāvacane subhena suggatinti yaṃ vacanaṃ āha idaṃ subhenasuggatinti vacanaṃ kusale vācakañāpakabhāvena pavattanato kusalaṃ nāma apāyabhūmiṃ asubhena kammunāti yaṃ vacanaṃ āha  idaṃ apāya kammunāti vacanaṃ akusale vācakañāpakabhāvena pavattanato akusalaṃ nāma idaṃ subhenātiādikaṃ gāthāvacanaṃ vuttanayena kusalañca akusalañca hoti 
yathāpi bhamaro pupphaṃ munī careti idaṃ gāthāvacanaṃ anuññāte caraṇe vācakañāpakabhāvena pavattanato anuññātaṃ nāma
bhamaro nāma puppharasapivanagahaṇavasena caraṇako madhukarādiko bhamaro so puppharasaṃ gaṇhanto mandavego hutvā pupphañca vaṇṇañca gandhañca avināsetvā yāvadatthaṃ puppharasaṃ pivitvā madhukaraṇatthāya ca puppharasaṃ gahetvā madhukaraṇaṭṭhānaṃ vanasaṇḍaṃ paleti pupphavaṇṇagandhā pākatikāva honti evameva piṇḍāya gāmaṃ pavisanto muni pasādajanakaṃ ālokanavilokanagamanatiṭṭhanādikaṃ janetvā pītisomanassasahitaṃ pasādaṃ janetvā saddhādeyyaṃ piṇḍapātaṃ yāpanamattaṃ paṭiggahetvā gāmato nikkhamitvā udakaphāsukaṭṭhāne vane bhesajjaṃ limpanto viya kantāre puttamaṃsaṃ khādanto viya piṇḍapātaṃ paccavekkhitvā paribhuñjitvā bhamaro vane madhuṃ karoti viya kammaṭṭhānānurūpaṃ vanasaṇḍaṃ pavisitvā jhānamaggaphalanibbattanatthāya samaṇadhammakaraṇatthāya gāme care careyyāti adhippāyo veditabbo
tīṇimāni bhikkhave bhikkhūnaṃ karaṇīyāni imāni kho bhikkhave bhikkhūnaṃ tīṇi karaṇīyānīti idaṃ suttaṃ bhagavatā anuññāte ācāre atthe vācakañāpakabhāvena pavattanato anuññātaṃ nāma tasmiṃ sutte yo bhikkhu sīlaṃ pāti rakkhati iti rakkhaṇato so bhikkhu pāti nāma yaṃ sīlaṃ taṃ pātiṃ bhikkhuṃ apāyādidukkhato moceti iti mocanato taṃ sīlaṃ pātimokkhaṃ nāma yena sīlena bhikkhu saṃvaritabbacakkhundriyādikaṃ saṃvarati iti saṃvaraṇakaraṇato taṃ sīlaṃ saṃvaraṃ nāma pātimokkhaṃ eva  saṃvaraṃ pātimokkhasaṃvaraṃ pātimokkhasaṃvarena saṃvuto samannāgato hutvā saṃvuṇanato catuiriyāpathesu cārako hoti iti saṃvuṇanato bhikkhu pātimokkhasaṃvarasaṃvuto nāma viharati catuiriyāpathe pavatteti vārittacāraṃ vajjetvā cārittasīlaṃ ādāya caraṇaṃ ācāro agocare vajjetvā gocare  caraṇaṃ gocaroti attho vuccamāno ativitthāro bhavissati tasmā kiñcimattaṃ kathetvā sāsanapaṭṭhānasuttabhāvaṃ kathessāma
ettakameva suttaṃ anuññātanti niddhāritabbanti vattabbattā dasayime bhikkhave dhammā pabbajitena abhiṇhaṃ paccavekkhitabbātiādi vuttaṃ idaṃ dasātiādikaṃ suttampi anuññāte dasavidhe paccavekkhitabbe dhamme vācakañāpakabhāvena pavattanato anuññātaṃ nāma tīṇimāni karaṇīyānīti idaṃ suttampi anuññāte tividhe sucarite vācakañāpakabhāvena pavattanato anuññātaṃ nāma
nānāvidhaṃ anuññātaṃ suttaṃ ācariyena niddhāritaṃ amhehi ca ñātaṃ katamaṃ suttaṃ paṭikkhittanti pucchitabbattā tattha katamaṃ paṭikkhittantiādi vuttaṃ
natthi puttasamaṃ pemaṃ natthi gosamitaṃ dhanaṃ
natthi sūriyasamā ābhā samuddaparamā sarāti 
idaṃ devaputtavacanaṃ paṭikkhipanto bhagavā 
natthi attasamaṃ pemaṃ natthi dhaññasamaṃ dhanaṃ
natthi paññāsamā ābhā vuṭṭhi ve paramā sarāti 
gāthaṃ āha ettha etasmiṃ gāthādvaye yaṃ natthi puttasamaṃ pemantiādikaṃ purimakaṃ hoti idaṃ natthi puttasamaṃ pemantiādikaṃ devaputtavacanaṃ bhagavatā paṭikkhittattā paṭikkhitte atthe pavattanato ca paṭikkhittaṃ nāma
dubbhikkhakāle vā kantāre vā mātāpitaro puttadhītaro ghātetvāpi attānameva posenti tasmā natthi attasamaṃ pemanti vuttaṃ dubbhikkhakālādīsu hiraññasuvaṇṇasārādīni gomahiṃsādīnipi dhaññagahaṇatthāya dhaññassāmikānaṃ datvā dhaññameva gaṇhanti tasmā natthi dhaññasamaṃdhananti vuttaṃ sūriyādīnaṃ ābhā paccuppannatamaṃ ekadesaṃva vinodeti paññā pana dasasahassilokadhātumpi ekapajjotaṃ ekobhāsaṃ kātuṃ samatthā atītānāgatapaccuppannadhammakoṭṭhāsesupi paṭicchādakaṃ kilesatamampi vidhamati tasmā natthi paññāsamā ābhāti vuttaṃ samuddo bhūmiyā  ca ekadeseyeva tiṭṭhati so ca deve avuṭṭhe sati khayanasabhāvo bhaveyya vuṭṭhi pana koṭisatasahassacakkavāḷesupi yāva ābhassarā brahmalokāpi pūrā bhavati tasmā vuṭṭhi ve paramāsarāti vuttaṃ
idameva paṭikkhittaṃ niddhāritabbanti vattabbattā tīṇimāni bhikkhavetiādi vuttaṃ idaṃ tīṇimānītiādikaṃ suttampi paṭikkhitte duccarite vācakañāpakabhāvena pavattanato paṭikkhittaṃ nāma 
 nānāvidhaṃ paṭikkhittaṃ ācariyena niddhāritaṃ amhehi ca ñātaṃ katamaṃ anuññātañca paṭikkhittañcāti pucchitabbattā tattha katamaṃ anuññātañcātiādi vuttaṃ
bhūripaññabhūripaññavanta gotama taṃ bhūripaññaṃ gotamaṃ ahaṃ pucchāmi idha loke anekā yā janatā bhītā sā janatā kiṃsu katamā bhave yo ca maggo anekāyatano iti pavutto so ca maggo kiṃsu katamo bhave kismiṃ dhamme ṭhito jano paralokaṃ na bhāye na bhāyeyyāti pucchatīti yojanā
devaputta yo jano sammāvācañca paṇidhāya sammāmanañca paṇidhāya kāyena pāpāni akubbamāno ca bhave ayaṃ eko bahvannapānaṃ gharaṃ āvasanto ca bhave ayaṃ eko saddho saddhāsampanno cittamudubhāvena mudu ca bhave ayaṃ eko vadaññū yācakānaṃ yācanavasena vuttavacanaññū hutvā saṃvibhāgī ca bhave ayaṃ eko iti etesu catūsu dhammesu ṭhito jano dhammesu ṭhito hutvā paralokaṃ na bhāye na bhāyeyyāti yojanā
tasmiṃ sutte katamaṃ anuññātaṃ katamaṃ paṭikkhittaṃ nāmāti pucchitabbattā tattha yaṃ āhātiādi vuttaṃ tattha tasmiṃ kiṃsūdhātiādipañhāya vissajjane vācaṃ manañcātiādivacane vācaṃ manañca paṇidhāya sammāti yaṃ vacanaṃ bhagavā āha idaṃ vācaṃ sammāti vacanaṃ anuññāte vacanīyādike atthe vācakañāpakabhāvena pavattanato anuññātaṃ nāma kāyena pāpāni akubbamānoti yaṃ vacanaṃ āha idaṃ kāyena   mānoti vacanaṃ pāpakubbena paṭikkhitte vuttanayena pavattanato paṭikkhittaṃ nāma bahvanna na bhāyeti yaṃ vacanaṃ āha idaṃ bahvanna na  bhāyeti vacanaṃ vuttanayena anuññātaṃ nāma idaṃ vācantiādikaṃ vacanaṃ vuttanayadvayena anuññātañca paṭikkhittañca hoti
sabbapāpassa akaraṇantiādiko vuttatthova tasmiṃ sabbapāpassātiādike katamaṃ anuññātaṃ katamaṃ paṭikkhittanti vattabbabhāvato tattha yantiādi vuttaṃ
devānaminda ahaṃ kāyasamācārampi duvidhena vadāmi  sevitabbaṃ anavajjaṃ kāyasamācārampi vadāmi asevitabbaṃ sāvajjaṃ kāyasamācārampi ahaṃ vadāmi vacīsamācārādīsupi vuttanayānusārena yojanā kātabbā
kiñca vaḍḍhanahāyanaṃ āgamma kāyasamācārādikaṃ sevitabbāsevitabbabhedena vuttanti vattabbabhāvato kiñcetaṃ paṭiccātiādi vuttaṃ akusaladhammavaḍḍhanaṃ kusaladhammahāyanañca paṭicca kāyasamācārādayo na sevitabbā kusaladhammavaḍḍhanaṃ akusaladhammahāyanañca paṭicca kāyasamācārādayo sevitabbāti sallakkhetabbā 
 nānāvidhaṃ anuññātañca paṭikkhittañca ācariyena niddhāritaṃ amhehi ca ñātaṃ katamo suttaviseso thavoti pucchitabbattā tathā pucchitvā ayaṃ suttaviseso thavo nāmāti viññāpetuṃ tattha katamo thavotiādi vuttaṃ tattha tatthāti tesu aṭṭhavīsatividhesu lokiyādīsu sāsanapaṭṭhānasuttesu katamo suttaviseso thavo nāmāti pucchati
maggānaṃ jaṅghamaggadiṭṭhimaggādīnaṃ aṭṭhaṅgiko sammādiṭṭhimaggaṅgādiaṭṭhaṅgiko maggo seṭṭho uttamo saccānaṃ vacīsaccakhattiyādisammutisaccaparamatthasaccānaṃ caturo dukkhasamudayanirodhanirodhagāminipaṭipadāvasena caturo ariyasaccā padā seṭṭhā uttamā dhammānaṃ sabbasaṅkhatasappaccayadhammānaṃ virāgo asaṅkhatanibbānasaṅkhāto virāgo dhammo seṭṭho uttamo dvipadānaṃ sabbadevamanussādīnaṃ dvipadānaṃ cakkhumā pañcavidhacakkhumā bhagavā seṭṭho uttamoti yojanā ayaṃ maggānaṭṭhaṅgikotiādisuttaviseso thave atthe vācakañāpakabhāvena pavattanato thavo nāma
ayameva  suttaviseso thavoti vattabbattā tīṇimāni bhikkhavetiādi vuttaṃ apadā ahimacchādayo vā dvipadā manussasakuṇapakkhijātikādayo vā catuppadā hatthiassagomahiṃsādayo vā bahuppadā satapadiādayo vā rūpino kāmarūpasattā vā arūpino arūpasattā vā saññino sattaviññāṇaṭṭhitisattā vā asaññino asaññasattā vā nevasaññīnāsaññino bhavagge nibbattasattā vā yāvatā yattakā sattā saṃvijjanti tesaṃ tattakānaṃ apadādīnaṃ sattānaṃ yadidaṃ yo ayaṃ arahaṃ sammāsambuddho tathāgato uppanno so ayaṃ arahaṃ sammāsambuddho tathāgato aggaṃ aggoti akkhāyati seṭṭhaṃ seṭṭhoti akkhāyati pavaraṃ pavaroti akkhāyati ayaṃ paṭhamo aggo
saṅkhatānaṃ dhammānaṃ vā sappaccayasabhāvānaṃ vā asaṅkhatānaṃ paccayehi asaṅkharitānaṃ paṇṇattimattabhūtānaṃ dhammānaṃ vā yāvatā yattakā paṇṇattī voharīyanti tattakehi paṇṇattīhi paññapetabbānaṃ tesaṃ saṅkhatāsaṅkhatānaṃ dhammānaṃ yadidaṃ yo ayaṃ madanimmadano yo ayaṃ nirodho yaṃ idaṃ nibbānamaggaphalānamālambaṇaṃ bhavati so ayaṃ madanimmadanādiko dhammo aggaṃ aggoti akkhāyati akkhāyati ayaṃ dutiyo aggo
saṅghānaṃ yāvatā paṇṇatti gaṇānaṃ yāvatā paṇṇatti mahājanasannipātānaṃ yāvatā paṇṇatti voharīyanti tattakehi paṇṇattīhi paññapetabbānaṃ tesaṃ saṅghagaṇādīnaṃ yāni imāni cattāri puggalāni purisayugāni ye ime aṭṭha purisapuggalā lokassa yaṃ idaṃ puññakkhettaṃ saṃvijjati so ayaṃ catupurisayugādiko tathāgatasāvakasaṅgho aggaṃ aggoti akkhāyati akkhāyati ayaṃ tatiyo aggo imāni tīṇi tathāgatanibbānaariyasaṅgharatanāni aggāni bhavanti
sabbalokuttaro apadādisabbasattalokato uttaro satthā ca kusalapakkhato kusalaanavajjapakkhabhāvato uttaro dhammo ca narasīhassa satthuno gaṇo ca iti tīṇi satthudhammagaṇaratanāni aggāni tāni tīṇi satthudhammagaṇaratanāni visissare guṇavasena visissanti
samaṇapadumasañcayo sare ruhamānaṃ padumaṃ sobhanaṃ iva sāsane sobhanasamaṇapadumasamūho gaṇo ca dhammavaro ca vidūnaṃ sakkato naravaradamako naravarānaṃ brahmadevamanussarājarājamahāmaccādīnaṃ  damako anudamako cakkhumā sambuddho ca iti tīṇi gaṇadhammabuddharatanāni lokassa uttari bhavanti
appaṭisamo satthā ca nirupadāho niggataupadāho sabbo dhammo ca ariyo gaṇavaro ca iti yāni tīṇi buddhadhammagaṇaratanāni aggāni tāni tīṇi nāni khalu ekaṃsena visissare visissanti
saccanāmo avitathasaccadesanato saccanāmo khemo sabbābhibhū sabbe manussadevādike anabhibhavamānopi guṇātirekavasena abhibhavamāno viya pavattanato sabbābhibhū jino ca saccadhammo avitathasabhāvato saccadhammo ca tassa saccadhammassa uttari uttamo añño dhammo natthi viññūnaṃ niccaṃ pūjito pūjāraho ariyasaṅgho ca iti tīṇi lokassa uttari uttamāni bhavanti
ekāyanapadassa vacanattho aṭṭhakathāyaṃ   bahudhā vutto jātikhayantadassī hitānukampī bhagavā ekāyanaṃ maggaṃ pajānāti yaṃ ekāyanaṃ maggaṃ pajānāti tena maggena kiṃ taratīti vattabbabhāvato etena maggenātiādi vuttaṃ yaṃ maggaṃ bhagavā jānāti etena maggena pubbe atītamaddhānaṃ buddhādayo ariyā oghaṃ saṃsāroghaṃ tariṃsu anāgatamaddhānaṃ tarissanti ye cāpi buddhādayo paccuppanne uppajjanti te cāpi buddhādayo paccuppanne taranti visuddhipekkhā visuddhiṃ apekkhamānā sattā devamanussaseṭṭhaṃ tādisaṃ yathāvuttaguṇaṃ taṃ sammāsambuddhaṃ namassanti iti ayaṃ nānāvidhasuttavisesopi thave ratanattaye ratanattayaguṇe ca vācakañāpakabhāvena pavattanato thavo nāma iccetaṃ sāsanapaṭṭhānasuttavisesadassako saṃvaṇṇanāvisesopi sāsanapaṭṭhānaṃ nāmāti veditabbo
amhākācariya tumhehi amhākācariyehi soḷasappabhedasaṃkilesabhāgiyādisāsanapaṭṭhānasuttañceva aṭṭhavīsatividhaṃ lokiyādisāsanapaṭṭhānasuttañca niddhāritaṃ amhehi ca ñātaṃ tesu saṃkilesabhāgiyādīsu sāsanapaṭṭhānasuttavisesesu katamaṃ suttavisesaṃ katamena suttavisesena saṃsanditvā niddisitabbanti vattabbattā tattha lokiyaṃsuttantiādi āraddhaṃ aṭṭhakathāyaṃ pana  evaṃ duvidhampi sāsanapaṭṭhānaṃ nānāsuttapadāni udāharantena vibhajitvā idāni saṃkilesabhāgiyādīhi saṃsanditvā dassetuṃ puna lokiyaṃ suttantiādi āraddhanti  vuttaṃ
tattha tatthāti tesu soḷasavidhesu saṃkilesabhāgiyādīsu sāsanapaṭṭhānasuttavisesesu ceva aṭṭhavīsatividhesu lokiyādīsu sāsanapaṭṭhānasuttavisesesu ca akusalapakkhe pavattaṃ lokiyaṃ suttaṃ saṃkilesabhāgiyasuttena samānatthabhāvena saṃsandati kusalapakkhe pavattaṃ lokiyaṃ suttaṃ vāsanābhāgiyasuttena samānatthabhāvena saṃsandati tasmā lokiyaṃ suttaṃ ekavidhampi saṃkilesabhāgiyena ca vāsanābhāgiyena ca dvīhi suttehi niddisitabbaṃ dassanapakkhe pavattaṃ lokuttaraṃ suttaṃ dassanabhāgiyena samānatthabhāvena saṃsandati bhāvanāpakkhe pavattaṃ lokuttaraṃ suttaṃ bhāvanābhāgiyena samānatthabhāvena saṃsandati asekkhapakkhe pavattaṃ lokuttaraṃ suttaṃ asekkhabhāgiyena samānatthabhāvena saṃsandati tasmā lokuttarampi suttaṃ dassanabhāgiyena ca bhāvanābhāgiyena ca asekkhabhāgiyena ca tīhi suttehi niddisitabbaṃ vuttanayānusārena sesesupi saṃsandanayojanā kātabbā
amhākācariya tumhehi amhākācariyehi nayadassanavasena suttavisesasaṃsandanaṃ dassitaṃ amhehi ca ñātaṃ kimatthāya saṃkilesabhāgiyādibhedena vibhajitvā bhagavatā vuttanti vattabbattā vāsanābhāgiyaṃ suttaṃ saṃkilesabhāgiyassa suttassa nigghātāyātiādi vuttaṃ ettha ca suttavasena suttatthā gahitā
yaṃ sattādhiṭṭhānaṃ ācariyena niddhāritaṃ taṃ sattādhiṭṭhānaṃ kittakehi suttehi vibhajitvā niddisitabbanti vattabbattā lokuttaraṃ suttaṃ sattādhiṭṭhānaṃ chabbisatiyā puggalehi niddisitabbanti vuttaṃ te chabbīsati puggalā katihi suttehi samanvesitabbāti vattabbattā te tīhītiādi vuttaṃ dassanabhāgiyena sattādhiṭṭhānena bhāvanābhāgiyena sattādhiṭṭhānena asekkhabhāgiyena sattādhiṭṭhānena cāti tīhi suttehi te chabbīsati puggalā samanvesitabbā
katamehi  katamehi katamaṃ katamaṃ suttaṃ niddisitabbanti vattabbattā tattha dassanabhāgiyantiādi vuttaṃ tattha tatthāti tesu tīsu dassanabhāgiyādīsu suttesu tatthāti vā tesu chabbīsatiyā puggalesu sattādhiṭṭhānekadesaṃ dassanabhāgiyaṃ suttaṃ ekabījinā puggalena ca niddisitabbaṃ dhammānusārinā puggalena ca niddisitabbaṃ iti imehi pañcahi puggalehi sattādhiṭṭhānekadesaṃ dassanabhāgiyaṃ suttaṃ niddisitabbaṃ ettha ca dassanaggahaṇena sotāpattiphalaṭṭhāpi gahitā tasmā ekabījikolaṃkolasattakkhattuparamā phalaṭṭhāpi gahitā
saddhānusārī pana yo vipassanākkhaṇe saddhaṃ dhuraṃ katvā sotāpattimaggaṃ nibbatteti so puggalo nibbattetabbasotāpattimaggakkhaṇe saddhānusārī nāma saddhāya samāpattiṃ anussarati iti saddhāya samāpattiyā anussaraṇato sotāpattimaggaṭṭho puggalo saddhānusārī nāma so puggalo sotāpattiphalakkhaṇe saddhāya vimuttattā saddhāvimutto hutvā ekabījikolaṃkolasattakkhattuparamo bhavati yo pana puggalo vipassanākkhaṇe paññaṃ dhuraṃ katvā sotāpattimaggaṃ nibbatteti so puggalo nibbattetabbasotāpattimaggakkhaṇe dhammānusārī nāma dhammena paññāya samāpattiṃ anussarati iti dhammena paññāya samāpattiyā anussaraṇato dhammānusārī nāma so puggalo phalakkhaṇe diṭṭhiyā paññāya nirodhaṃ pattattā diṭṭhipatto hutvā ekabīji paramo bhavati dhammoti cettha paññā gahitā iti pabhedato dve maggaṭṭhā cha phalaṭṭhāti aṭṭhahi ariyapuggalehi sampiṇḍite pana pañcahi ariyapuggalehi sattādhiṭṭhānekadesaṃ dassanabhāgiyaṃ suttaṃ niddisitabbaṃ
imesaṃ ekabījiādīnaṃ puggalānaṃ sattādhiṭṭhānekadesatthattā ceva dassanabhāgiyatthattā ca sattādhiṭṭhānekadesaṃ dassanabhāgiyaṃ suttaṃ ettakehi puggalehi niddisitabbanti niyametvā ācariyena vibhattaṃ amhehi ca ñātaṃ sattādhiṭṭhānekadesaṃ dassanabhāgiyaṃ suttaṃ kittakehi puggalehi niddisitabbanti pucchitabbattā 
bhāvanābhāgiyaṃ suttaṃ dvādasahi puggalehi niddisitabbaṃ sakadāgāmiphalasacchikiriyāya paṭipannena sakadāgāminā anāgāmiphalasacchikiriyāya paṭipannena anāgāminā antarāparinibbāyinā upahaccaparinibbāyinā asaṅkhāraparinibbāyinā sasaṅkhāraparinibbāyinā  uddhaṃsotena akaniṭṭhagāminā saddhāvimuttena diṭṭhippattena kāyasakkhinā cāti bhāvanābhāgiyaṃ suttaṃ imehi dvādasahi puggalehi niddisitabbanti 
vuttaṃ tatthāpi sattādhiṭṭhānekadesaṃ bhāvanābhāgiyaṃ suttanti gahetabbaṃ sakadā pannena sakadāgāmimaggaṭṭhena puggalena sakadāgāminā sakadāgāmiphalaṭṭhena anāgāmi pannena anāgāmimaggaṭṭhena anāgāminā anāgāmiphalaṭṭhena avihādīsu pañcasu suddhāvāsesu āyuvemajjhaṃ anatikkamitvā arahattaṃ patvā parinibbāyanasabhāvena antarāparinibbāyīnāmakena anāgāminā āyuvemajjhaṃ atikkamitvā arahattaṃ patvā parinibbāyanasabhāvena upahaccaparinibbāyīnāmakena anāgāminā asaṅkhārena appayogena arahattaṃ patvā parinibbāyanasabhāvena asaṅkhāraparinibbāyīnāmakena anāgāminā sasaṅkhārena sappayogena arahattaṃ patvā parinibbāyanasabhāvena sasaṅkhāraparinibbāyīnāmakena anāgāminā avihādīhi uddhaṃ atappādīsu upapattisotena arahattaṃ patvā parinibbāyanasabhāvena uddhaṃsotanāmakena anāgāminā akaniṭṭhaṃ gantvā arahattaṃ patvā parinibbāyanasabhāvena akaniṭṭhagāmīnāmakena anāgāminā saddhāya vimuttattā saddhāvimuttanāmakena anāgāminā diṭṭhiyā paññāya nirodhaṃ pattattā diṭṭhippattanāmakena anāgāminā cāti imehi ekādasahi ajhānalābhīpuggalehi ca kāyena nāmakāye phuṭṭhānaṃ arūpajhānānaṃ anantaraṃ nibbānaṃ sacchikaroti iti sacchikaraṇato kāyasakkhīnāmakena jhānalābhinā cāti dvādasahi puggalehi niddisitabbaṃ
imesaṃ vuttappakārānaṃ puggalānaṃ sattādhiṭṭhānekadesatthattā ceva bhāvanābhāgiyatthattā ca sattādhiṭṭhānekadesaṃ bhāvanābhāgiyaṃ suttaṃ ettakehi puggalehi niddisitabbanti niyametvā ācariyena vibhattaṃ amhehi ca ñātaṃ kittakehi puggalehi sattādhiṭṭhānekadesaṃ asekkhabhāgiyaṃ suttaṃ niddisitabbanti vattabbattā 
asekkhabhāgiyaṃ suttaṃ navahi puggalehi niddisitabbaṃ saddhāvimuttena paññāvimuttena suññatavimuttena animittavimuttena appaṇihitavimuttena ubhatobhāgavimuttena samasīsinā paccekabuddhehi sammāsambuddhehi cāti asekkhabhāgiyaṃ suttaṃ imehi navahi puggalehi niddisitabbanti 
vuttaṃ  tattha sattādhiṭṭhānekadesaṃ asekkhabhāgiyaṃ suttaṃ niddisitabbanti yojetabbaṃ saddhāya kilesehi vimuttattā arahattaphalakkhaṇe saddhāvimutto arahā tena saddhāvimuttena paññāya vimuttattā arahattaphalakkhaṇe paññāvimutto arahā tena paññāvimuttena suññatavipassanāsaṅkhātena anattānupassanena vimuttattā suññatavimutto arahā tena suññatavimuttena animittānupassanāsaṅkhātena aniccānupassanena vimuttattā animittavimutto arahā tena animittavimuttena appaṇihitānupassanāsaṅkhātena dukkhānupassanena vimuttattā appaṇihitavimutto arahā tena appaṇihitavimuttena ubhato rūpakāyanāmakāyato ubhatobhāgato vimuttattā ubhatobhāgavimutto arahā tena ubhatobhāgavimuttena purimā pañca puggalā ajhānalābhino gahitā ubhatobhāgavimutto pana jhānalābhīgahito
samasīsī nāma iriyāpathasamasīsī rogasamasīsī jīvitasamasīsīti tividhā honti imesu  tīsu samasīsīsu yo arahā catūsu iriyāpathesu ekekasmiṃ iriyāpathe arahattaṃ patvā aññaṃ iriyāpathaṃ asaṅkamitvā tasmiṃ tasmiṃ iriyāpatheyeva parinibbāyati ayaṃ arahā iriyāpathasamasīsī nāma yo arahā yasmiṃ roge uppanne arahattaṃ patvā tato rogato anuṭṭhahitvā tasmiṃ rogeyeva parinibbāyati ayaṃ arahā rogasamasīsī nāma yo arahā paccavekkhaṇavīthiyānantaraṃ bhavaṅgaṃ otaritvā tato maraṇāsannajavanavīthiyānantarameva parinibbāyati ayaṃ arahā vārasamatāya jīvitasamasīsī nāma vārasamatāti ca paccavekkhaṇavīthi maggavithyānuvattakattā paccavekkhaṇavīthianantaraṃ pavattamānāyapi maraṇāsannavīthi maggavīthianantaraṃ pavattāti vattabbārahā tasmā vīthianantaratā vārasamatā nāma tāya vārasamatāya ca jīvitasamasīsī vutto
saha paṭisambhidāhi arahattaṃ pāpuṇīti etthapi paccavekkhaṇavīthiyānantaraṃ bhavaṅgaṃ otaritvā bhavaṅgato vuṭṭhāya pavattavīthiyā paṭisambhidāñāṇāni pavattanti vuttanayena vīthianantaratāya vārasamatāya saha paṭisambhidāhīti vuttaṃ bhagavato sabbaññutaññāṇampi paccavekkhaṇavīthiyānantaraṃ bhavaṅgaṃ otaritvā bhavaṅgato vuṭṭhāya pavattavīthiyā paṭhamaṃ pavattatīti veditabbaṃ iminā  jīvitasamasīsinā sabbehi paccekabuddhehi sabbehi sammāsambuddhehi cāti imehi navahi puggalehi sattādhiṭṭhānekadesaṃ asekkhabhāgiyaṃ suttaṃ niddisitabbaṃ
imesaṃ puggalānaṃ sattādhiṭṭhānekadesatthattā ceva asekkhabhāgiyatthattā ca evaṃ iminā lokuttaraṃ suttaṃ sattādhiṭṭhānantiādinā pakārena vuttehi imehi chabbīsatiyā puggalehi ariyehi dassanabhāgiyavāsanābhāgiyaasekkhabhāgiyasuttānaṃ vasena lokuttaraṃ suttaṃ sattādhiṭṭhānekadesaṃ suttaṃ niddisitabbaṃ
imesaṃ chabbīsatiyā puggalānaṃ sakalalokuttarasuttatthattā ceva sattādhiṭṭhānekadesasuttatthattā ca lokuttaraṃ sattādhiṭṭhānekadesaṃ suttaṃ ettakehi puggalehi niddisitabbanti ācariyena niyametvā vibhattaṃ amhehi ca ñātaṃ lokiyaṃ sattādhiṭṭhānekadesaṃ suttaṃ kittakehi puggalehi niddisitabbanti vattabbattā lokiyaṃ suttaṃ sattādhiṭṭhānaṃ ekūnavīsatiyā puggalehi niddisitabbantiādi vuttaṃ te ekūnavīsati lokiyā puggalā katamehi dhammehi niddiṭṭhā samanvesitabbāti vattabbattā te caritehītiādi vuttaṃ te ekūnavīsati lokiyā puggalā caritehi caritavisesehi niddiṭṭhā samanvesitabbāti kathaṃ caritehi niddiṭṭhāti vattabbattā keci rāgacaritātiādi vuttaṃ rāgacaritadosacaritādīhi caritehi ekūnavīsati lokiyapuggalā  rāgacaritā keci dosacaritā mohacarito cāti niddiṭṭhā iti niddiṭṭhehi imehi ekūnavīsatiyā puggalehi lokiyasattādhiṭṭhānekadesaṃ suttaṃ niddisitabbaṃ lokiyanti sāmaññavasena vuttampi saṃkilesabhāgiyaṃ lokiyanti visesato viññātabbaṃ
lokiyaṃ sattādhiṭṭhānekadesaṃ suttaṃ ettakehi puggalehi niddisitabbanti ācariyena niyametvā vibhattaṃ amhehi ca ñātaṃ vāsanābhāgiyaṃ sattādhiṭṭhānekadesaṃ suttaṃ katamehi puggalehi niddisitabbanti vattabbattā vāsanābhāgiyantiādi vuttaṃ vāsanābhāgiyaṃ sattādhiṭṭhānekadesaṃ suttaṃ sīlavantehi puggalehi dhammehi ca niddisitabbanti yojetabbaṃ kittakā sīlavantapuggalāti vattabbattā te sīlavanto pañca puggalāti vuttaṃ kittakā dhammāti vattabbattā pakatisīlantiādi vuttaṃ idaṃ vuttaṃ hoti  pakatisīlavanto ca samādānasīlavanto ca cittappasādavanto  ca samathavanto ca vipassanāvanto cāti pañca puggalā pakatisīladhammo ca samādānasīladhammo ca cittappasādadhammo ca samathadhammo ca vipassanādhammo cāti pañca dhammāti imehi pañcahi puggalehi imehi pañcahi dhammehi vāsanābhāgiyaṃ sattādhiṭṭhānekadesadhammādhiṭṭhānekadesaṃ suttaṃ yathākkamaṃ niddisitabbanti
lokuttaraṃ sattādhiṭṭhānaṃ suttaṃ dassanabhāgiyavāsanābhāgiyaasekkhabhāgiyasuttehi niddisitabbanti ācariyena niyametvā vibhattaṃ amhehi ca ñātaṃ lokuttaraṃ dhammādhiṭṭhānaṃ suttaṃ kittakehi suttehi niddisitabbanti vattabbattā lokuttaraṃ suttaṃ dhammādhiṭṭhānaṃ asekkhabhāgiyenāti vuttaṃ
lokiyañca lokuttarañca sattādhiṭṭhānañca dhammādhiṭṭhānañca kittakehi niddisitabbanti vattabbattā lokiyañca ubhayena niddisitabbanti vuttaṃ ubhayenāti lokiyalokuttarena sattādhiṭṭhānadhammādhiṭṭhānena samānatthabhāvena niddisitabbanti
ñāṇaṃ kittakehi niddisitabbanti vattabbattā ñāṇaṃ paññāyātiādi vuttaṃ yasmiṃ yasmiṃ sutte ñāṇaṃ āgataṃ tasmiṃ tasmiṃ sutte ñāṇaṃ ñāṇapariyāyena paññādinā niddisitabbanti
ñeyyaṃ kittakena niddisitabbanti vattabbattā ñeyyaṃ atītānāgatapaccuppannehītiādi vuttaṃ yasmiṃ yasmiṃ sutte ñeyyaṃ āgataṃ tasmiṃ tasmiṃ sutte ñeyyaṃ ñeyyapariyāyena niddisitabbanti
ñāṇañca  ñeyyañca kittakena niddisitabbanti vattabbattā ñāṇañca ñeyyañca tadubhayenātiādi vuttaṃ yasmiṃ yasmiṃ sutte ñāṇañeyyā āgatā tasmiṃ tasmiṃ sutte ñāṇañeyyā ñāṇañeyyapariyāyena niddisitabbanti
dassanasutte yathā niddiṭṭhaṃ tathā upadhārayitvā labbhamānato niddisitabbaṃ bhāvanāsutte yathā niddiṭṭhaṃ tathā upadhārayitvā labbhamānato niddisitabbaṃ tadubhayaṃ dassanañca bhāvanā ca sutte yathā niddiṭṭhaṃ tathā upadhārayitvā labbhamānato niddisitabbaṃ
sakavacanaṃparavacanantiādīsupi evameva visuṃ visuṃ ca ekato ca sutte yathā niddiṭṭhaṃ tathā upadhārayitvā labbhamānato niddisitabbanti yojanā kātabbā ettakameva niddisitabbanti vattabbattā yaṃ vā panātiādi vuttaṃ
vipākassa hetu kammamevāti vattabbattā duvidho hetūtiādi vuttaṃ kilesā saṃkilesabhāgiyasuttena samānatthabhāvena niddisitabbā taṇhāsaṅkhāto samudayo vā kilesasaṅkhāto samudayo vā akusalasaṅkhāto samudayo vā saṃkilesabhāgiyena suttena samānatthabhāvena niddisitabbo lokiyakusalahetusaṅkhāto samudayo vā lokiyakusalasaṅkhāto samudayo vā vāsanābhāgiyena suttena samānatthabhāvena niddisitabbo
kammañca vipāko ca yathārahaṃ labbhamānasuttena niddisitabboti sāmaññavasena vibhatto kusalaṃ katamena niddisitabbanti vattabbattā tattha kusalantiādi vuttaṃ tatthāti tesu aṭṭhavīsatiyā sāsanapaṭṭhānasuttesu kusalaṃ catūhi suttehi samānatthabhāvena niddisitabbaṃ katamehi catūhīti vattabbattā vāsanābhāgiyenātiādi vuttaṃ lokiyakusalaṃ vāsanābhāgiyena niddisitabbaṃ samānatthattā lokuttarakusalaṃ dassanabhāgiyena vāsanābhāgiyena asekkhabhāgiyena ca yathārahaṃ samānatthabhāvena niddisitabbaṃ kusalaṃ ettakehi niddisitabbanti niyametvā vibhattaṃ akusalaṃ katamena niddisitabbanti vattabbattā akusalantiādi vuttaṃ kusalañca akusalañca katamena niddisitabbanti vattabbattā kusalañca akusalañca tadubhayena niddisitabbanti vuttaṃ yasmiṃ yasmiṃ sutte tadubhayaṃ āgataṃ tasmiṃ tasmiṃ sutte āgatena tadubhayena niddisitabbaṃ
anuññātaṃ katamena niddisitabbanti vattabbattā anuññātantiādi vuttaṃ anuññātaṃ  bhagavato anuññātāya samānatāya niddisitabbaṃ katividhaṃ anuññātanti vattabbattā taṃ pañcavidhantiādi vuttaṃ yaṃ anuññātaṃ yāsu yāsu bhūmīsu dissati taṃ anuññātaṃ tāsu tāsu bhūmīsu āgatena samānena kappiyānulomena niddisitabbaṃ
anuññātaṃ  iminā niddisitabbanti ācariyena niyametvā vibhattaṃ paṭikkhittaṃ katamena niddisitabbanti vattabbattā paṭikkhittaṃ bhagavatātiādi vuttaṃ bhagavatā paṭikkhittaṃ bhagavatā paṭikkhittakāraṇena sutte āgatena vatthunā kāraṇaphalabhāvena niddisitabbaṃ yaṃ paṭikkhittaṃ yāsu yāsu bhūmīsu dissati taṃ pana paṭikkhittaṃ tāsu tāsu bhūmīsu āgatena pākaṭena akappiyānulomena niddisitabbaṃ
anuññātañca paṭikkhittañca katamena niddisitabbanti vattabbattā anuññātañca paṭikkhittañca tadubhayena niddisitabbanti vuttaṃ yasmiṃ yasmiṃ sutte anuññātañca paṭikkhittañca āgataṃ tasmiṃ tasmiṃ sutte āgatena tadubhayena niddisitabbaṃ
thavo katamena niddisitabboti vattabbattā thavo pasaṃsāyātiādi vuttaṃ yasmiṃ yasmiṃ sutte yā yā pasaṃsā āgatā tasmiṃ tasmiṃ sutte āgatāya tāya tāya pasaṃsāya thavo niddisitabbo yo thavo pasaṃsāya niddisitabbo so thavo katividhena niddisitabboti vattabbattā so pañcavidhenātiādi vuttaṃ bhagavato thavo ca dhammassa thavo ca ariyasaṅghassa thavo ca ariyadhammānaṃ sikkhāya thavo ca lokiyaguṇasampattiyā thavo cāti pañcavidhena veditabbo iti evaṃ vuttappakārena pañcavidhena thavo niddisitabbo
amhākācariya amhākācariyena aṭṭhārasa mūlapadā sāsanapaṭṭhāne daṭṭhabbāti vuttā katamāni tāni aṭṭhārasa mūlapadānīti pucchitabbattā indriyabhūmītiādi vuttaṃ sāsanapaṭṭhāne indriyabhūmi saddhindriyādiindriyabhūmi yehi navahi padehi niddisitabbā sāsanapaṭṭhāne kilesabhūmi yehi navahi padehi niddisitabbā evaṃ iminā pakārena etāni mūlapadāni nava padāni kusalapadāni nava padāni akusalapadānīti aṭṭhārasa mūlapadāni honti sāsanapaṭṭhāne daṭṭhabbā kena kāraṇena aṭṭhārasa mūlapadā sāsanapaṭṭhāne daṭṭhabbāti viññāyatīti vattabbattā tathā hītiādi vuttaṃ tathā hīti tato eva aṭṭhārasamūlapadānaṃ sāsanapaṭṭhāne daṭṭhabbattā aṭṭhārasa mūlapadā kuhiṃ daṭṭhabbā sāsanapaṭṭhāneti yaṃ  vacanaṃ vuttaṃ tena vacanena viññāyatīti kena mūlapadānaṃ navakusalapadanavaakusalapadabhāvena  aṭṭhārasabhāvo viññāyatīti vattabbattā tenāhātiādi vuttaṃ tena mūlapadānaṃ navakusalapadanavaakusalapadabhāvato āyasmā mahākaccāno 
navahi ca padehi kusalā navahi ca yujjanti akusalapakkhā
ete kho mūlapadā bhavanti aṭṭhārasa padānīti 
yaṃ vacanaṃ āha tena navahi padānīti vacanena mūlapadānaṃ navakusalapadanavaakusalapadabhāvena aṭṭhārasabhāvo viññāyatīti
yaṃ yaṃ saṃkilesabhāgiyādisoḷasavidhaṃ sāsanapaṭṭhānañceva yaṃ yaṃ lokiyādiaṭṭhavīsatividhaṃ sāsanapaṭṭhānañca ācariyena niddhāritaṃ ettakameva paripuṇṇaṃ aññaṃ sāsanapaṭṭhānaṃ niddhāretvā yuttaṃ yujjitabbaṃ natthīti vattabbattā niyuttaṃ sāsanapaṭṭhānanti vuttaṃ yathāniddhāritasāsanapaṭṭhānato yaṃ yaṃ aññaṃ sāsanapaṭṭhānaṃ niddhāritaṃ atthi taṃ taṃ aññaṃ sāsanapaṭṭhānaṃ niyuttaṃ yathārahaṃ niddhāretvā yuttaṃ yujjitabbanti attho gahetabboti
yaṃ loko pūjayate niyuttaṃ sāsanapaṭṭhānanti yattako vacanakkamo bhāsito ettakena vacanakkamena kiṃ netti samattā udāhu asamattāti vattabbattā ettāvatātiādi vuttaṃ āyasmatā mahākaccānena yā netti bhāsitā bhagavatā sā netti anumoditā mūlasaṅgītiyaṃ saṅgāyantehi therāsabhehi yā netti saṅgītā sā netti yaṃ loko pūjayate niyuttaṃ sāsanapaṭṭhānanti ettāvatā vacanakkamena samattā paripuṇṇāva hoti
iti samattāya āyasmatā mahākaccānena bhāsitāya bhagavatā anumoditāya mūlasaṅgītiyaṃ saṅgāyantehi therāsabhehi saṅgītāya nettiyā atthavaṇṇanā saddhammapālanāmena mahādhammarājagurunā mahātherena racitā jinaputtānaṃ hitakarā nettivibhāvanā chabbīsādhikanavasate sakkarāje sāvaṇamāse sukkapakkhe navamadivase sūriyuggamanasamaye samattā
iti sāsanapaṭṭhāne sattibalānurūpā racitā vibhāvanā
niṭṭhitā

sabbasattuttamo  nātho loke uppajji nāyako
sambuddho gotamo jino anekaguṇalaṅkato
sāsanaṃ tassa seṭṭhassa aṭṭhavassasatādhikaṃ
dvisahassaṃ yadā pattaṃ nimmalaṃ vaḍḍhanaṃ subhaṃ
tadā bhūmissaro mahādhammarājā mahiddhiko
āṇācakkena sāreti rājā noanuvattake
laddhā setagaje vare loke vimhayajānake
appamatto mahāvīro puññaṃ katvābhimodati
tasmiṃ vasseva sāvaṇe māse navamadivase
sūriyuggamane kāle nibbattāyaṃ vibhāvanā
yattakaṃ sāsanaṃ ṭhitaṃ tattakaṃ racitaṃ mayā
ṭhātu nettivibhāvanā jinaputtahitāvahā
iti taṃ racayantena puññaṃ adhigataṃ mayā
hontu tassānubhāvena sabbe vimuttibhāgino
rājadevī  puttanattā panattā ca sajātikā
sabbe rajjasukhe ṭhatvā carantu caritaṃ sukhī
devo kāle suvassatu sabbo raṭṭhajano sukhī
aññamaññaṃ ahiṃsanto piyo hotu hitāvahoti
nettivibhāvinī niṭṭhitā
