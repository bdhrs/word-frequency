2. Purisavimānaṃ
5. Mahārathavaggo
1. Maṇḍūkadevaputtavimānavatthu
857.
 ‘‘Ko  me vandati pādāni, iddhiyā yasasā jalaṃ;
Abhikkantena vaṇṇena, sabbā obhāsayaṃ disā’’ti.
858.
 ‘‘Maṇḍūkohaṃ pure āsiṃ, udake vārigocaro;
Tava dhammaṃ suṇantassa, avadhī vacchapālako.
859.
 ‘‘Muhuttaṃ  cittapasādassa, iddhiṃ passa yasañca me;
Ānubhāvañca me passa, vaṇṇaṃ passa jutiñca me.
860.
 ‘‘Ye ca te dīghamaddhānaṃ, dhammaṃ assosuṃ gotama;
Pattā te acalaṭṭhānaṃ, yattha gantvā na socare’’ti.
Maṇḍūkadevaputtavimānaṃ paṭhamaṃ.
2. Revatīvimānavatthu
861.
⟪ dha. pa. 219 dhammapade ⟫ ‘‘Cirappavāsiṃ purisaṃ, dūrato sotthimāgataṃ;
Ñātimittā suhajjā ca, abhinandanti āgataṃ;
862.
⟪ dha. pa. 220 dhammapade ⟫ ‘‘Tatheva  katapuññampi, asmā lokā paraṃ gataṃ;
Puññāni paṭigaṇhanti, piyaṃ ñātīva āgataṃ.
863.
⟪ pe. va. 714 ⟫‘‘Uṭṭhehi revate supāpadhamme, apārutadvāre ⟪ apārubhaṃ dvāraṃ (sī. syā.), apārutadvāraṃ (pī. ka.) ⟫ adānasīle;
Nessāma taṃ yattha thunanti duggatā, samappitā nerayikā dukkhenā’’ti.
864.
 Icceva ⟪ iccevaṃ (syā. ka.) ⟫ vatvāna yamassa dūtā, te dve yakkhā lohitakkhā brahantā;
Paccekabāhāsu gahetvā revataṃ, pakkāmayuṃ devagaṇassa santike.
865.
 ‘‘Ādiccavaṇṇaṃ  ruciraṃ pabhassaraṃ, byamhaṃ subhaṃ kañcanajālachannaṃ;
Kassetamākiṇṇajanaṃ  vimānaṃ, sūriyassa raṃsīriva jotamānaṃ.
866.
 ‘‘Nārīgaṇā candanasāralittā ⟪ candanasārānulittā (syā.) ⟫, ubhato vimānaṃ upasobhayanti;
Taṃ dissati sūriyasamānavaṇṇaṃ, ko modati saggapatto vimāne’’ti.
867.
 ‘‘Bārāṇasiyaṃ nandiyo nāmāsi, upāsako amaccharī dānapati vadaññū;
Tassetamākiṇṇajanaṃ vimānaṃ, sūriyassa raṃsīriva jotamānaṃ.
868.
 ‘‘Nārīgaṇā candanasāralittā, ubhato vimānaṃ upasobhayanti;
Taṃ dissati sūriyasamānavaṇṇaṃ, so modati saggapatto vimāne’’ti.
869.
 ‘‘Nandiyassāhaṃ bhariyā, agārinī sabbakulassa issarā;
Bhattu vimāne ramissāmi dānahaṃ, na patthaye nirayaṃ dassanāyā’’ti.
870.
 ‘‘Eso te nirayo supāpadhamme, puññaṃ  tayā akataṃ jīvaloke;
Na hi maccharī rosako pāpadhammo, saggūpagānaṃ labhati sahabyata’’nti.
871.
 ‘‘Kiṃ  nu gūthañca muttañca, asucī paṭidissati;
Duggandhaṃ kimidaṃ mīḷhaṃ, kimetaṃ upavāyatī’’ti.
872.
 ‘‘Esa saṃsavako nāma, gambhīro sataporiso;
Yattha vassasahassāni, tuvaṃ paccasi revate’’ti.
873.
 ‘‘Kiṃ  nu kāyena vācāya, manasā dukkaṭaṃ kataṃ;
Kena saṃsavako laddho, gambhīro sataporiso’’ti.
874.
 ‘‘Samaṇe brāhmaṇe cāpi, aññe vāpi vanibbake ⟪ vaṇibbake (syā. ka.) ⟫;
Musāvādena vañcesi, taṃ pāpaṃ pakataṃ tayā.
875.
 ‘‘Tena saṃsavako laddho, gambhīro sataporiso;
Tattha vassasahassāni, tuvaṃ paccasi revate.
876.
 ‘‘Hatthepi chindanti athopi pāde, kaṇṇepi chindanti athopi nāsaṃ;
Athopi kākoḷagaṇā samecca, saṅgamma khādanti viphandamāna’’nti.
877.
 ‘‘Sādhu kho maṃ paṭinetha, kāhāmi kusalaṃ bahuṃ;
Dānena samacariyāya, saṃyamena damena ca;
Yaṃ katvā sukhitā honti, na ca pacchānutappare’’ti.
878.
 ‘‘Pure  tuvaṃ pamajjitvā, idāni paridevasi;
Sayaṃ katānaṃ kammānaṃ, vipākaṃ anubhossasī’’ti.
879.
 ‘‘Ko  devalokato manussalokaṃ, gantvāna puṭṭho me evaṃ vadeyya;
‘Nikkhittadaṇḍesu dadātha dānaṃ, acchādanaṃ seyya ⟪ sayana (sī.) ⟫ mathannapānaṃ;
Nahi maccharī rosako pāpadhammo, saggūpagānaṃ labhati sahabyataṃ’.
880.
 ‘‘Sāhaṃ nūna ito gantvā, yoniṃ laddhāna mānusiṃ;
Vadaññū sīlasampannā, kāhāmi kusalaṃ bahuṃ;
Dānena samacariyāya, saṃyamena damena ca.
881.
 ‘‘Ārāmāni  ca ropissaṃ, dugge saṅkamanāni ca;
Papañca udapānañca, vippasannena cetasā.
882.
 ‘‘Cātuddasiṃ pañcadasiṃ, yā ca pakkhassa aṭṭhamī;
Pāṭihāriyapakkhañca, aṭṭhaṅgasusamāgataṃ.
883.
 ‘‘Uposathaṃ upavasissaṃ, sadā sīlesu saṃvutā;
Na ca dāne pamajjissaṃ, sāmaṃ diṭṭhamidaṃ mayā’’ti;
884.
 Iccevaṃ vippalapantiṃ, phandamānaṃ tato tato;
Khipiṃsu niraye ghore, uddhapādaṃ avaṃsiraṃ.
885.
 ‘‘Ahaṃ pure maccharinī ahosiṃ, paribhāsikā  samaṇabrāhmaṇānaṃ;
Vitathena ca sāmikaṃ vañcayitvā, paccāmahaṃ niraye ghorarūpe’’ti.
Revatīvimānaṃ dutiyaṃ.
3. Chattamāṇavakavimānavatthu
886.
 ‘‘Ye  vadataṃ pavaro manujesu, sakyamunī bhagavā katakicco;
Pāragato balavīriyasamaṅgī ⟪ balavīrasamaṅgī (ka.) ⟫, taṃ sugataṃ saraṇatthamupehi.
887.
 ‘‘Rāgavirāgamanejamasokaṃ, dhammamasaṅkhatamappaṭikūlaṃ;
Madhuramimaṃ paguṇaṃ suvibhattaṃ, dhammamimaṃ saraṇatthamupehi.
888.
 ‘‘Yattha  ca dinna mahapphalamāhu, catūsu sucīsu purisayugesu;
Aṭṭha ca puggaladhammadasā te, saṅghamimaṃ saraṇatthamupehi.
889.
 ‘‘Na  tathā tapati nabhe sūriyo, cando ca na bhāsati na phusso;
Yathā atulamidaṃ mahappabhāsaṃ, ko  nu tvaṃ tidivā mahiṃ upāgā.
890.
 ‘‘Chindati  raṃsī pabhaṅkarassa, sādhikavīsatiyojanāni ābhā;
Rattimapi yathā divaṃ karoti, parisuddhaṃ vimalaṃ subhaṃ vimānaṃ.
891.
 ‘‘Bahupadumavicitrapuṇḍarīkaṃ, vokiṇṇaṃ kusumehi nekacittaṃ;
Arajavirajahemajālachannaṃ, ākāse tapati yathāpi sūriyo.
892.
 ‘‘Rattambarapītavasasāhi, agarupiyaṅgucandanussadāhi;
Kañcanatanusannibhattacāhi, paripūraṃ gaganaṃva tārakāhi.
893.
 ‘‘Naranāriyo ⟪ naranārī (ka.), nāriyo (?) ⟫ bahuketthanekavaṇṇā, kusumavibhūsitābharaṇettha sumanā;
Anilapamuñcitā pavanti ⟪ pavāyanti (ka.) ⟫ surabhiṃ, tapaniyavitatā suvaṇṇachannā ⟪ suvaṇṇacchādanā (sī.) ⟫.
894.
 ‘‘Kissa saṃyamassa ⟪ samadamassa (sī.) ⟫ ayaṃ vipāko, kenāsi kammaphalenidhūpapanno;
Yathā  ca te adhigatamidaṃ vimānaṃ, tadanupadaṃ avacāsi iṅgha puṭṭho’’ti.
895.
 ‘‘Sayamidha ⟪ yamidha (sī. syā. pī.) ⟫ pathe samecca māṇavena, satthānusāsi anukampamāno;
Tava ratanavarassa dhammaṃ sutvā, karissāmīti ca bravittha chatto.
896.
 ‘‘Jinavarapavaraṃ ⟪ jinapavaraṃ (syā. ka.) ⟫ upehi ⟪ upemi (bahūsu) ⟫ saraṇaṃ, dhammañcāpi tatheva bhikkhusaṅghaṃ;
Noti paṭhamaṃ avocahaṃ ⟪ avocāhaṃ (sī. syā. ka.) ⟫ bhante, pacchā te vacanaṃ tathevakāsiṃ.
897.
 ‘‘Mā ca pāṇavadhaṃ vividhaṃ carassu asuciṃ,
Na hi pāṇesu asaññataṃ avaṇṇayiṃsu sappaññā;
Noti paṭhamaṃ avocahaṃ bhante,
Pacchā te vacanaṃ tathevakāsiṃ.
898.
 ‘‘Mā  ca parajanassa rakkhitampi, ādātabbamamaññitho ⟪ mamaññittha (sī. pī.) ⟫ adinnaṃ;
Noti paṭhamaṃ avocahaṃ bhante, pacchā vacanaṃ tathevakāsiṃ.
899.
 ‘‘Mā ca parajanassa rakkhitāyo, parabhariyā agamā anariyametaṃ;
Noti paṭhamaṃ avocahaṃ bhante, pacchā te vacanaṃ tathevakāsiṃ;
900.
 ‘‘Mā ca vitathaṃ aññathā abhāṇi,
Na  hi musāvādaṃ avaṇṇayiṃsu sappaññā;
Noti paṭhamaṃ avocahaṃ bhante, pacchā te vacanaṃ tathevakāsiṃ.
901.
 ‘‘Yena ca purisassa apeti saññā, taṃ majjaṃ parivajjayassu sabbaṃ;
Noti paṭhamaṃ avocahaṃ bhante, pacchā te vacanaṃ tathevakāsiṃ.
902.
 ‘‘Svāhaṃ idha pañca sikkhā karitvā, paṭipajjitvā tathāgatassa dhamme;
Dvepathamagamāsiṃ coramajjhe, te maṃ tattha vadhiṃsu bhogahetu.
903.
 ‘‘Ettakamidaṃ  anussarāmi kusalaṃ, tato paraṃ na me vijjati aññaṃ;
Tena sucaritena kammunāhaṃ ⟪ kammanāhaṃ (sī.) ⟫, uppanno ⟪ upapanno (bahūsu) ⟫ tidivesu kāmakāmī.
904.
 ‘‘Passa khaṇamuhuttasaññamassa, anudhammappaṭipattiyā vipākaṃ;
Jalamiva yasasā samekkhamānā, bahukā maṃ pihayanti hīnakammā.
905.
 ‘‘Passa katipayāya desanāya, sugatiñcamhi  gato sukhañca patto;
Ye ca te satataṃ suṇanti dhammaṃ, maññe te amataṃ phusanti khemaṃ.
906.
 ‘‘Appampi kataṃ mahāvipākaṃ, vipulaṃ hoti ⟪ vipulaphalaṃ (ka.) ⟫ tathāgatassa dhamme;
Passa katapuññatāya chatto, obhāseti pathaviṃ yathāpi sūriyo.
907.
 ‘‘Kimidaṃ kusalaṃ kimācarema, icceke hi samecca mantayanti;
Te mayaṃ punareva ⟪ punapi (?) ⟫ laddha mānusattaṃ, paṭipannā viharemu sīlavanto.
908.
 ‘‘Bahukāro  anukampako ca satthā, iti me sati agamā divā divassa;
Svāhaṃ upagatomhi saccanāmaṃ, anukampassu punapi suṇemu ⟪ suṇoma (sī.), suṇomi (syā.) ⟫ dhammaṃ.
909.
 ‘‘Ye  cidha ⟪ yedha (sī. syā. pī.), ye idha (ka.) ⟫ pajahanti kāmarāgaṃ, bhavarāgānusayañca pahāya mohaṃ;
Na ca te punamupenti gabbhaseyyaṃ, parinibbānagatā hi sītibhūtā’’ti.
Chattamāṇavakavimānaṃ tatiyaṃ.
4. Kakkaṭakarasadāyakavimānavatthu
910.
 ‘‘Uccamidaṃ  maṇithūṇaṃ vimānaṃ, samantato dvādasa yojanāni;
Kūṭāgārā sattasatā uḷārā, veḷuriyathambhā rucakatthatā ⟪ ruciratthatā (syā. ka.) 646 gāthāyaṃ ‘‘rucakupakiṇṇaṃ’’ti padassa saṃvaṇṇanā passitabbā ⟫ subhā.
911.
 ‘‘Tatthacchasi  pivasi khādasi ca, dibbā ca vīṇā pavadanti vagguṃ ⟪ vaggu (sī. ka.), vaggū (syā.) ⟫;
Dibbā rasā kāmaguṇettha pañca, nāriyo ca naccanti suvaṇṇachannā.
912.
 ‘‘Kena tetādiso vaṇṇo, kena te idha mijjhati;
Uppajjanti ca te bhogā, ye keci manaso piyā.
913.
 ‘‘Pucchāmi taṃ deva mahānubhāva, manussabhūto kimakāsi puññaṃ;
Kenāsi evaṃ jalitānubhāvo, vaṇṇo ca te sabbadisā pabhāsatī’’ti.
914.
 So devaputto attamano, moggallānena pucchito;
Pañhaṃ puṭṭho viyākāsi, yassa kammassidaṃ phalaṃ.
915.
 ‘‘Satisamuppādakaro , dvāre kakkaṭako ṭhito;
Niṭṭhito jātarūpassa, sobhati dasapādako.
916.
 ‘‘Tena  metādiso vaṇṇo, tena me idha mijjhati;
Uppajjanti  ca me bhogā, ye keci manaso piyā.
917.
 ‘‘Akkhāmi te bhikkhu mahānubhāva, manussabhūto yamakāsi puññaṃ;
Tenamhi evaṃ jalitānubhāvo, vaṇṇo ca me sabbadisā pabhāsatī’’ti.
Kakkaṭakarasadāyakavimānaṃ catutthaṃ.
(Anantaraṃ pañcavimānaṃ yathā kakkaṭakarasadāyakavimānaṃ tathā vitthāretabbaṃ)
5. Dvārapālavimānavatthu
918.
 ‘‘Uccamidaṃ  maṇithūṇaṃ vimānaṃ, samantato dvādasa yojanāni;
Kūṭāgārā sattasatā uḷārā, veḷuriyathambhā rucakatthatā subhā.
919.
 ‘‘Tatthacchasi pivasi khādasi ca, dibbā ca vīṇā pavadanti vagguṃ;
Dibbā rasā kāmaguṇettha pañca, nāriyo ca naccanti suvaṇṇachannā.
920.
 ‘‘Kena tetādiso vaṇṇo…pe…  vaṇṇo ca te sabbadisā pabhāsatī’’ti.
922.
 So devaputto attamano, moggallānena pucchito;
Pañhaṃ puṭṭho viyākāsi, yassa kammassidaṃ phalaṃ.
923.
 ‘‘Dibbaṃ mamaṃ vassasahassamāyu, vācābhigītaṃ manasā pavattitaṃ;
Ettāvatā ṭhassati puññakammo, dibbehi kāmehi samaṅgibhūto.
924.
 ‘‘Tena  metādiso vaṇṇo…pe…vaṇṇo ca me sabbadisā pabhāsatī’’ti.
Dvārapālavimānaṃ pañcamaṃ.
6. Paṭhamakaraṇīyavimānavatthu
926.
 ‘‘Uccamidaṃ maṇithūṇaṃ vimānaṃ, samantato dvādasa yojanāni;
Kūṭāgārā sattasatā uḷārā, veḷuriyathambhā rucakatthatā subhā.
927.
 ‘‘Tatthacchasi  pivasi khādasi ca, dibbā ca vīṇā pavadanti vagguṃ;
Dibbā rasā kāmaguṇettha pañca, nāriyo ca naccanti suvaṇṇachannā.
928.
 ‘‘Kena tetādiso vaṇṇo…pe…
Vaṇṇo ca te sabbadisā pabhāsatī’’ti.
930.
 So devaputto attamano…pe…yassa kammassidaṃ phalaṃ.
931.
 ‘‘Karaṇīyāni puññāni, paṇḍitena vijānatā;
Sammaggatesu buddhesu, yattha dinnaṃ mahapphalaṃ.
932.
 ‘‘Atthāya vata me buddho, araññā gāmamāgato;
Tattha  cittaṃ pasādetvā, tāvatiṃsūpago ahaṃ ⟪ ahuṃ (sī.) ⟫.
933.
 ‘‘Tena metādiso vaṇṇo…pe…vaṇṇo ca me sabbadisā pabhāsatī’’ti.
Paṭhamakaraṇīyavimānaṃ chaṭṭhaṃ.
7. Dutiyakaraṇīyavimānavatthu
935.
 ‘‘Uccamidaṃ  maṇithūṇaṃ vimānaṃ, samantato dvādasa yojanāni;
Kūṭāgārā sattasatā uḷārā, veḷuriyathambhā rucakatthatā subhā.
936.
 ‘‘Tatthacchasi pivasi khādasi ca, dibbā ca vīṇā pavadanti vagguṃ;
Dibbā rasā kāmaguṇettha pañca, nāriyo ca naccanti suvaṇṇachannā.
937.
 ‘‘Kena tetādiso vaṇṇo…pe… vaṇṇo ca te sabbadisā pabhāsatī’’ti.
939.
 So devaputto attamano…pe… yassa kammassidaṃ phalaṃ.
940.
 ‘‘Karaṇīyāni puññāni, paṇḍitena vijānatā;
Sammaggatesu bhikkhūsu, yattha dinnaṃ mahapphalaṃ.
941.
 ‘‘Atthāya vata me bhikkhu, araññā gāmamāgato;
Tattha cittaṃ pasādetvā, tāvatiṃsūpago ahaṃ.
942.
 ‘‘Tena  metādiso vaṇṇo…pe…
Vaṇṇo ca me sabbadisā pabhāsatī’’ti.
Dutiyakaraṇīyavimānaṃ sattamaṃ.
8. Paṭhamasūcivimānavatthu
944.
 ‘‘Uccamidaṃ  maṇithūṇaṃ vimānaṃ, samantato dvādasa yojanāni;
Kūṭāgārā sattasatā uḷārā, veḷuriyathambhā rucakatthatā subhā.
945.
 ‘‘Tatthacchasi  pivasi khādasi ca, dibbā ca vīṇā pavadanti vagguṃ;
Dibbā rasā kāmaguṇettha pañca, nāriyo ca naccanti suvaṇṇachannā.
946.
 ‘‘Kena tetādiso vaṇṇo…pe… vaṇṇo ca te sabbadisā pabhāsatī’’ti.
948.
 So  devaputto attamano…pe… yassa kammassidaṃ phalaṃ.
949.
 ‘‘Yaṃ dadāti na taṃ hoti,
Yañceva dajjā tañceva seyyo;
Sūci dinnā sūcimeva seyyo.
950.
 ‘‘Tena metādiso vaṇṇo…pe… vaṇṇo ca me sabbadisā pabhāsatī’’ti.
Paṭhamasūcivimānaṃ aṭṭhamaṃ.
9. Dutiyasūcivimānavatthu
952.
 ‘‘Uccamidaṃ maṇithūṇaṃ vimānaṃ, samantato dvādasa yojanāni;
Kūṭāgārā sattasatā uḷārā, veḷuriyathambhā rucakatthatā subhā.
953.
 ‘‘Tatthacchasi pivasi khādasi ca, dibbā ca vīṇā pavadanti vagguṃ;
Dibbā rasā kāmaguṇettha pañca, nāriyo ca naccanti suvaṇṇachannā.
954.
 ‘‘Kena tetādiso vaṇṇo…pe… vaṇṇo  ca te sabbadisā pabhāsatī’’ti.
956.
 So devaputto attamano…pe… yassa kammassidaṃ phalaṃ.
957.
 ‘‘Ahaṃ manussesu manussabhūto,purimajātiyā manussaloke.
958.
 ‘‘Addasaṃ  virajaṃ bhikkhuṃ, vippasannamanāvilaṃ;
Tassa adāsahaṃ sūciṃ, pasanno sehi pāṇibhi.
959.
 ‘‘Tena metādiso vaṇṇo…pe…vaṇṇo ca me sabbadisā pabhāsatī’’ti.
Dutiyasūcivimānaṃ navamaṃ.
10. Paṭhamanāgavimānavatthu
961.
 ‘‘Susukkakhandhaṃ  abhiruyha nāgaṃ, akācinaṃ dantiṃ baliṃ mahājavaṃ;
Abhiruyha gajavaraṃ ⟪ gajaṃ varaṃ (syā.) ⟫ sukappitaṃ, idhāgamā vehāyasaṃ antalikkhe.
962.
 ‘‘Nāgassa dantesu duvesu nimmitā, acchodakā paduminiyo suphullā;
Padumesu ca turiyagaṇā pavajjare, imā ca naccanti manoharāyo.
963.
 ‘‘Deviddhipattosi mahānubhāvo, manussabhūto kimakāsi puññaṃ;
Kenāsi evaṃ jalitānubhāvo, vaṇṇo ca te sabbadisā pabhāsatī’’ti.
964.
 So devaputto attamano, moggallānena pucchito;
Pañhaṃ puṭṭho viyākāsi, yassa kammassidaṃ phalaṃ.
965.
 ‘‘Aṭṭheva muttapupphāni, kassapassa mahesino ⟪ bhagavato (syā. ka.) ⟫;
Thūpasmiṃ abhiropesiṃ, pasanno sehi pāṇibhi.
966.
 ‘‘Tena metādiso vaṇṇo…pe…vaṇṇo ca me sabbadisā pabhāsatī’’ti.
Paṭhamanāgavimānaṃ dasamaṃ.
11. Dutiyanāgavimānavatthu
968.
 ‘‘Mahantaṃ  nāgaṃ abhiruyha, sabbasetaṃ gajuttamaṃ;
Vanā vanaṃ anupariyāsi, nārīgaṇapurakkhato;
Obhāsento disā sabbā, osadhī viya tārakā.
969.
 ‘‘Kena tetādiso vaṇṇo…pe…vaṇṇo ca te sabbadisā pabhāsatī’’ti.
971.
 So devaputto attamano, vaṅgīseneva pucchito;
Pañhaṃ puṭṭho viyākāsi, yassa kammassidaṃ phalaṃ.
972.
 ‘‘Ahaṃ manussesu manussabhūto, upāsako cakkhumato ahosiṃ;
Pāṇātipātā virato ahosiṃ, loke adinnaṃ parivajjayissaṃ.
973.
 ‘‘Amajjapo  no ca musā abhāṇiṃ ⟪ abhāsiṃ (sī. ka.) ⟫, sakena dārena ca tuṭṭho ahosiṃ;
Annañca pānañca pasannacitto, sakkacca dānaṃ vipulaṃ adāsiṃ.
974.
 ‘‘Tena metādiso vaṇṇo…pe…vaṇṇo ca me sabbadisā pabhāsatī’’ti.
Dutiyanāgavimānaṃ ekādasamaṃ.
12. Tatiyanāgavimānavatthu
976.
 ‘‘Ko  nu dibbena yānena, sabbasetena hatthinā;
Turiyatāḷitanigghoso, antalikkhe mahīyati.
977.
 ‘‘Devatā nusi gandhabbo, adu ⟪ ādu (sī. syā.) ⟫ sakko purindado;
Ajānantā taṃ pucchāma, kathaṃ jānemu taṃ maya’’nti.
978.
 ‘‘Namhi  devo na gandhabbo, nāpi ⟪ nāmhi (ka.) ⟫ sakko purindado;
Sudhammā nāma ye devā, tesaṃ aññataro aha’’nti.
979.
 ‘‘Pucchāma devaṃ sudhammaṃ ⟪ deva sudhamma (syā.), deva sudhammaṃ (ka.) ⟫, puthuṃ katvāna añjaliṃ;
Kiṃ katvā mānuse kammaṃ, sudhammaṃ upapajjatī’’ti.
980.
 ‘‘Ucchāgāraṃ tiṇāgāraṃ, vatthāgārañca yo dade;
Tiṇṇaṃ aññataraṃ datvā, sudhammaṃ upapajjatī’’ti.
Tatiyanāgavimānaṃ dvādasamaṃ.
13. Cūḷarathavimānavatthu
981.
 ‘‘Daḷhadhammā nisārassa, dhanuṃ olubbha tiṭṭhasi;
Khattiyo nusi rājañño, adu luddo vanecaro’’ti ⟪ vanācaroti (syā. ka.) ⟫.
982.
 ‘‘Assakādhipatissāhaṃ , bhante putto vanecaro;
Nāmaṃ me bhikkhu te brūmi, sujāto iti maṃ vidū ⟪ viduṃ (sī.) ⟫.
983.
 ‘‘Mige gavesamānohaṃ, ogāhanto brahāvanaṃ;
Migaṃ tañceva ⟪ migaṃ gantveva (syā.), migavadhañca (ka.) ⟫ nāddakkhiṃ, tañca disvā ṭhito aha’’nti.
984.
 ‘‘Svāgataṃ  te mahāpuñña, atho te adurāgataṃ;
Etto udakamādāya, pāde pakkhālayassu te.
985.
 ‘‘Idampi pānīyaṃ sītaṃ, ābhataṃ girigabbharā;
Rājaputta tato pitvā ⟪ pītvā (sī. syā.) ⟫, santhatasmiṃ upāvisā’’ti.
986.
 ‘‘Kalyāṇī vata te vācā, savanīyā mahāmuni;
Nelā atthavatī ⟪ catthavatī (sī.) ⟫ vaggu, mantvā ⟪ mantā (syā. pī. ka.) ⟫ atthañca bhāsasi ⟪ bhāsase (sī.) ⟫.
987.
 ‘‘Kā  te rati vane viharato, isinisabha vadehi puṭṭho;
Tava vacanapathaṃ nisāmayitvā, atthadhammapadaṃ samācaremase’’ti.
988.
 ‘‘Ahiṃsā  sabbapāṇīnaṃ, kumāramhāka ruccati;
Theyyā ca aticārā ca, majjapānā ca ārati.
989.
 ‘‘Ārati samacariyā ca, bāhusaccaṃ kataññutā;
Diṭṭheva dhamme pāsaṃsā, dhammā ete pasaṃsiyāti.
990.
 ‘‘Santike maraṇaṃ tuyhaṃ, oraṃ māsehi pañcahi;
Rājaputta  vijānāhi, attānaṃ parimocayā’’ti.
991.
 ‘‘Katamaṃ svāhaṃ janapadaṃ gantvā, kiṃ kammaṃ kiñca porisaṃ;
Kāya vā pana vijjāya, bhaveyyaṃ ajarāmaro’’ti.
992.
 ‘‘Na vijjate so padeso, kammaṃ vijjā ca porisaṃ;
Yattha gantvā bhave macco, rājaputtājarāmaro.
993.
 ‘‘Mahaddhanā mahābhogā, raṭṭhavantopi khattiyā;
Pahūtadhanadhaññāse, tepi no ⟪ tepi na (bahūsu) ⟫ ajarāmarā.
994.
 ‘‘Yadi te sutā andhakaveṇḍuputtā ⟪ andhakaveṇhuputtā (sī.), aṇḍakaveṇḍaputtā (syā. ka.) ⟫, sūrā vīrā vikkantappahārino;
Tepi āyukkhayaṃ pattā, viddhastā sassatīsamā.
995.
 ‘‘Khattiyā brāhmaṇā vessā, suddā caṇḍālapukkusā;
Ete caññe ca jātiyā, tepi no ajarāmarā.
996.
 ‘‘Ye mantaṃ parivattenti, chaḷaṅgaṃ brahmacintitaṃ;
Ete caññe ca vijjāya, tepi no ajarāmarā.
997.
 ‘‘Isayo cāpi ye santā, saññatattā tapassino;
Sarīraṃ tepi kālena, vijahanti tapassino.
998.
 ‘‘Bhāvitattāpi  arahanto, katakiccā anāsavā;
Nikkhipanti imaṃ dehaṃ, puññapāpaparikkhayā’’ti.
999.
 ‘‘Subhāsitā atthavatī, gāthāyo te mahāmuni;
Nijjhattomhi  subhaṭṭhena, tvañca me saraṇaṃ bhavā’’ti.
1000.
 ‘‘Mā  maṃ tvaṃ saraṇaṃ gaccha, tameva saraṇaṃ vaja ⟪ bhaja (ka.) ⟫;
Sakyaputtaṃ mahāvīraṃ, yamahaṃ saraṇaṃ gato’’ti.
1001.
 ‘‘Katarasmiṃ so janapade, satthā tumhāka mārisa;
Ahampi daṭṭhuṃ gacchissaṃ, jinaṃ appaṭipuggala’’nti.
1002.
 ‘‘Puratthimasmiṃ  janapade, okkākakulasambhavo;
Tatthāsi purisājañño, so ca kho parinibbuto’’ti.
1003.
 ‘‘Sace hi buddho tiṭṭheyya, satthā tumhāka mārisa;
Yojanāni sahassāni, gaccheyyaṃ ⟪ gacche (syā. pī. ka.) ⟫ payirupāsituṃ.
1004.
 ‘‘Yato ca kho ⟪ yatā kho (pī. ka.) ⟫ parinibbuto, satthā tumhāka mārisa;
Nibbutampi ⟪ parinibbutaṃ (syā. ka.) ⟫ mahāvīraṃ, gacchāmi saraṇaṃ ahaṃ.
1005.
 ‘‘Upemi saraṇaṃ buddhaṃ, dhammañcāpi anuttaraṃ;
Saṅghañca naradevassa, gacchāmi saraṇaṃ ahaṃ.
1006.
 ‘‘Pāṇātipātā viramāmi khippaṃ, loke adinnaṃ parivajjayāmi;
Amajjapo no ca musā bhaṇāmi, sakena dārena ca homi tuṭṭho’’ti.
1007.
 ‘‘Sahassaraṃsīva yathā mahappabho, disaṃ yathā bhāti nabhe anukkamaṃ;
Tathāpakāro ⟪ tathappakāro (sī. syā.) ⟫ tavāyaṃ ⟪ tavayaṃ (sī. pī.) ⟫ mahāratho, samantato  yojanasattamāyato.
1008.
 ‘‘Suvaṇṇapaṭṭehi samantamotthaṭo, urassa muttāhi maṇīhi cittito;
Lekhā suvaṇṇassa ca rūpiyassa ca, sobhenti veḷuriyamayā sunimmitā.
1009.
 ‘‘Sīsañcidaṃ  veḷuriyassa nimmitaṃ, yugañcidaṃ lohitakāya cittitaṃ;
Yuttā suvaṇṇassa ca rūpiyassa ca, sobhanti assā ca ime manojavā.
1010.
 ‘‘So tiṭṭhasi hemarathe adhiṭṭhito, devānamindova sahassavāhano;
Pucchāmi tāhaṃ yasavanta kovidaṃ ⟪ kovida (ka.) ⟫, kathaṃ tayā laddho ayaṃ uḷāro’’ti.
1011.
 ‘‘Sujāto  nāmahaṃ bhante, rājaputto pure ahuṃ;
Tvañca maṃ anukampāya, saññamasmiṃ nivesayi.
1012.
 ‘‘Khīṇāyukañca maṃ ñatvā, sarīraṃ pādāsi satthuno;
Imaṃ sujāta pūjehi, taṃ te atthāya hehiti.
1013.
 ‘‘Tāhaṃ gandhehi mālehi, pūjayitvā samuyyuto;
Pahāya mānusaṃ dehaṃ, upapannomhi nandanaṃ.
1014.
 ‘‘Nandane  ca vane ⟪ nandanopavane (sī.), nandane pavane (syā. ka.) ⟫ ramme, nānādijagaṇāyute;
Ramāmi naccagītehi, accharāhi purakkhato’’ti.
Cūḷarathavimānaṃ terasamaṃ.
14. Mahārathavimānavatthu
1015.
 ‘‘Sahassayuttaṃ  hayavāhanaṃ subhaṃ, āruyhimaṃ sandanaṃ nekacittaṃ;
Uyyānabhūmiṃ abhito anukkamaṃ, purindado bhūtapatīva vāsavo.
1016.
 ‘‘Sovaṇṇamayā te rathakubbarā ubho, phalehi ⟪ thalehi (sī.) ⟫ aṃsehi atīva saṅgatā;
Sujātagumbā naravīraniṭṭhitā, virocatī pannaraseva cando.
1017.
 ‘‘Suvaṇṇajālāvatato  ratho ayaṃ, bahūhi nānāratanehi cittito;
Sunandighoso ca subhassaro ca, virocatī cāmarahatthabāhubhi.
1018.
 ‘‘Imā ca nābhyo manasābhinimmitā, rathassa pādantaramajjhabhūsitā;
Imā ca nābhyo satarājicittitā, sateratā vijjurivappabhāsare.
1019.
 ‘‘Anekacittāvatato  ratho ayaṃ, puthū ca nemī ca sahassaraṃsiko;
Tesaṃ saro suyyati ⟪ sūyati (sī.) ⟫ vaggurūpo, pañcaṅgikaṃ turiyamivappavāditaṃ.
1020.
 ‘‘Sirasmiṃ  cittaṃ maṇicandakappitaṃ, sadā visuddhaṃ ruciraṃ pabhassaraṃ;
Suvaṇṇarājīhi atīva saṅgataṃ, veḷuriyarājīva atīva sobhati.
1021.
 ‘‘Ime ca vāḷī maṇicandakappitā, ārohakambū sujavā brahūpamā.
Brahā mahantā balino mahājavā, mano tavaññāya tatheva siṃsare ⟪ sabbare (ka.), sappare (?) ⟫.
1022.
 ‘‘Ime ca sabbe sahitā catukkamā, mano tavaññāya tatheva siṃsare;
Samaṃ vahantā mudukā anuddhatā, āmodamānā turagāna ⟪ turaṅgāna (ka.) ⟫ muttamā.
1023.
 ‘‘Dhunanti vagganti patanti ⟪ pavattanti (pī. ka.) ⟫ cambare, abbhuddhunantā sukate piḷandhane;
Tesaṃ saro suyyati vaggurūpo, pañcaṅgikaṃ  turiyamivappavāditaṃ.
1024.
 ‘‘Rathassa  ghoso apiḷandhanāna ca, khurassa nādo ⟪ nādī (syā.), nādi (pī. ka.) ⟫ abhihiṃsanāya ca;
Ghoso suvaggū samitassa suyyati, gandhabbatūriyāni vicitrasaṃvane.
1025.
 ‘‘Rathe ṭhitā tā migamandalocanā, āḷārapamhā hasitā piyaṃvadā;
Veḷuriyajālāvatatā tanucchavā, sadeva gandhabbasūraggapūjitā.
1026.
 ‘‘Tā rattarattambarapītavāsasā, visālanettā abhirattalocanā;
Kule sujātā sutanū sucimhitā, rathe ṭhitā pañjalikā upaṭṭhitā.
1027.
 ‘‘Tā kambukeyūradharā suvāsasā, sumajjhimā ūruthanūpapannā;
Vaṭṭaṅguliyo sumukhā sudassanā, rathe ṭhitā pañjalikā upaṭṭhitā.
1028.
 ‘‘Aññā suveṇī susu missakesiyo, samaṃ vibhattāhi pabhassarāhi ca;
Anubbatā tā tava mānase ratā, rathe ṭhitā pañjalikā upaṭṭhitā.
1029.
 ‘‘Āveḷiniyo  padumuppalacchadā, alaṅkatā candanasāravāsitā ⟪ vositā (syā.), bhūsitā (ka.) ⟫;
Anubbatā  tā tava mānase ratā, rathe ṭhitā pañjalikā upaṭṭhitā.
1030.
 ‘‘Tā  māliniyo padumuppalacchadā, alaṅkatā candanasāravāsitā;
Anubbatā tā tava mānase ratā, rathe ṭhitā pañjalikā upaṭṭhitā.
1031.
 ‘‘Kaṇṭhesu  te yāni piḷandhanāni, hatthesu pādesu tatheva sīse;
Obhāsayantī dasa sabbaso disā, abbhuddayaṃ sāradikova bhāṇumā.
1032.
 ‘‘Vātassa vegena ca sampakampitā, bhujesu mālā apiḷandhanāni ca;
Muñcanti ghosaṃ rūciraṃ suciṃ subhaṃ, sabbehi viññūhi sutabbarūpaṃ.
1033.
 ‘‘Uyyānabhūmyā ca duvaddhato ṭhitā, rathā  ca nāgā tūriyāni ca saro;
Tameva devinda pamodayanti, vīṇā yathā pokkharapattabāhubhi.
1034.
 ‘‘Imāsu vīṇāsu bahūsu vaggūsu, manuññarūpāsu hadayeritaṃ pītiṃ ⟪ hadayeritaṃ pati (sī.), hadayeritampi taṃ (syā.) ⟫;
Pavajjamānāsu atīva accharā, bhamanti kaññā padumesu sikkhitā.
1035.
 ‘‘Yadā ca gītāni ca vāditāni ca, naccāni cimāni ⟪ cemāni (sī.) ⟫ samenti ekato;
Athettha naccanti athettha accharā, obhāsayantī ubhato varitthiyo.
1036.
 ‘‘So modasi turiyagaṇappabodhano, mahīyamāno vajirāvudhoriva;
Imāsu vīṇāsu bahūsu vaggūsu, manuññarūpāsu hadayeritaṃ pītiṃ.
1037.
 ‘‘Kiṃ tvaṃ pure kammamakāsi attanā, manussabhūto purimāya jātiyā;
Uposathaṃ kaṃ vā ⟪ uposathaṃ kiṃ va (syā.) ⟫ tuvaṃ upāvasi, kaṃ ⟪ kiṃ (syā.) ⟫ dhammacariyaṃ vatamābhirocayi.
1038.
 ‘‘Nayīdamappassa  katassa ⟪ nayidaṃ appassa katassa (sī. syā.), sāsedaṃ appakatassa (ka.) ⟫ kammuno, pubbe suciṇṇassa uposathassa vā;
Iddhānubhāvo  vipulo ayaṃ tava, yaṃ devasaṅghaṃ abhirocase bhusaṃ.
1039.
 ‘‘Dānassa te idaṃ phalaṃ, atho sīlassa vā pana;
Atho añjalikammassa, taṃ me akkhāhi pucchito’’ti.
1040.
 So  devaputto attamano, moggallānena pucchito;
Pañhaṃ puṭṭho viyākāsi, yassa kammassidaṃ phalanti.
1041.
 ‘‘Jitindriyaṃ buddhamanomanikkamaṃ, naruttamaṃ kassapamaggapuggalaṃ;
Avāpurantaṃ amatassa dvāraṃ, devātidevaṃ satapuññalakkhaṇaṃ.
1042.
 ‘‘Tamaddasaṃ kuñjaramoghatiṇṇaṃ, suvaṇṇasiṅgīnadabimbasādisaṃ;
Disvāna taṃ khippamahuṃ sucīmano, tameva disvāna subhāsitaddhajaṃ.
1043.
 ‘‘Tamannapānaṃ athavāpi cīvaraṃ, suciṃ paṇītaṃ rasasā upetaṃ;
Pupphābhikkiṇamhi sake nivesane, patiṭṭhapesiṃ sa asaṅgamānaso.
1044.
 ‘‘Tamannapānena  ca cīvarena ca, khajjena bhojjena ca sāyanena ca;
Santappayitvā  dvipadānamuttamaṃ, so saggaso devapure ramāmahaṃ.
1045.

‘‘Etenupāyena imaṃ niraggaḷaṃ, yaññaṃ yajitvā tividhaṃ visuddhaṃ.
Pahāyahaṃ mānusakaṃ samussayaṃ, indūpamo ⟪ indassamo (syā. ka.) ⟫ devapure ramāmahaṃ.
1046.
 ‘‘Āyuñca  vaṇṇañca sukhaṃ balañca, paṇītarūpaṃ abhikaṅkhatā muni;
Annañca pānañca bahuṃ susaṅkhataṃ, patiṭṭhapetabbamasaṅgamānase.
1047.
⟪ kathā. 799 ⟫‘‘Nayimasmiṃ loke parasmiṃ ⟪ nayimasmiṃ vā loke parasmiṃ (kathāvatthu 799), nayimasmi loke va parasmi (?) ⟫ vā pana, buddhena seṭṭho va samo va vijjati;
Āhuneyyānaṃ ⟪ yamāhuneyyānaṃ (ka.) ⟫ paramāhutiṃ gato, puññatthikānaṃ vipulapphalesina’’nti.
Mahārathavimānaṃ cuddasamaṃ.
Mahārathavaggo pañcamo niṭṭhito.
Tassuddānaṃ  –
Maṇḍūko revatī chatto, kakkaṭo dvārapālako;
Dve karaṇīyā dve sūci, tayo nāgā ca dve rathā;
Purisānaṃ paṭhamo vaggo pavuccatīti.
Bhāṇavāraṃ tatiyaṃ niṭṭhitaṃ.
6. Pāyāsivaggo
1. Paṭhamaagāriyavimānavatthu
1048.
 ‘‘Yathā  vanaṃ cittalataṃ pabhāsati ⟪ pakāsati (ka.) ⟫, uyyānaseṭṭhaṃ tidasānamuttamaṃ;
Tathūpamaṃ tuyhamidaṃ vimānaṃ, obhāsayaṃ tiṭṭhati antalikkhe.
1049.
 ‘‘Deviddhipattosi mahānubhāvo, manussabhūto kimakāsi puññaṃ;
Kenāsi evaṃ jalitānubhāvo, vaṇṇo ca te sabbadisā pabhāsatī’’ti.
1050.
 So  devaputto attamano, moggallānena pucchito;
Pañhaṃ puṭṭho viyākāsi, yassa kammassidaṃ phalaṃ.
1051.
 ‘‘Ahañca bhariyā ca manussaloke, opānabhūtā gharamāvasimha;
Annañca pānañca pasannacittā, sakkacca dānaṃ vipulaṃ adamha.
1052.
 ‘‘Tena metādiso vaṇṇo…pe…vaṇṇo ca me sabbadisā pabhāsatī’’ti.
Paṭhamaagāriyavimānaṃ paṭhamaṃ.
2. Dutiyaagāriyavimānavatthu
1054.
 ‘‘Yathā  vanaṃ cittalataṃ pabhāsati, uyyānaseṭṭhaṃ tidasānamuttamaṃ;
Tathūpamaṃ  tuyhamidaṃ vimānaṃ, obhāsayaṃ tiṭṭhati antalikkhe.
1055.
 ‘‘Deviddhipattosi mahānubhāvo, manussabhūto kimakāsi puññaṃ;
Kenāsi evaṃ jalitānubhāvo, vaṇṇo ca te sabbadisā pabhāsatī’’ti.
1056.
 So devaputto attamano…pe… yassa kammassidaṃ phalaṃ.
1057.
 ‘‘Ahañca bhariyā ca manussaloke, opānabhūtā gharamāvasimha;
Annañca pānañca pasannacittā, sakkacca dānaṃ vipulaṃ adamha.
1058.
 ‘‘Tena metādiso vaṇṇo…pe… vaṇṇo ca me sabbadisā pabhāsatī’’ti.
Dutiyaagāriyavimānaṃ dutiyaṃ.
3. Phaladāyakavimānavatthu
1060.
 ‘‘Uccamidaṃ  maṇithūṇaṃ vimānaṃ, samantato soḷasa yojanāni;
Kūṭāgārā sattasatā uḷārā, veḷuriyathambhā rucakatthatā subhā.
1061.
 ‘‘Tatthacchasi pivasi khādasi ca, dibbā  ca vīṇā pavadanti vagguṃ;
Aṭṭhaṭṭhakā sikkhitā sādhurūpā, dibbā ca kaññā tidasacarā uḷārā;
Naccanti gāyanti pamodayanti.
1062.
 ‘‘Deviddhipattosi mahānubhāvo, manussabhūto kimakāsi puññaṃ;
Kenāsi evaṃ jalitānubhāvo, vaṇṇo ca te sabbadisā pabhāsatī’’ti.
1063.
 So devaputto attamano…pe… yassa kammassidaṃ phalaṃ.
1064.
 ‘‘Phaladāyī phalaṃ vipulaṃ labhati, dadamujugatesu pasannamānaso;
So hi pamodati ⟪ modati (sī. syā. pī.) ⟫ saggagato tidive ⟪ tattha (ka.) ⟫, anubhoti ca puññaphalaṃ vipulaṃ.
1065.
 ‘‘Tavevāhaṃ ⟪ tathevāhaṃ (sī. syā. pī.) ⟫ mahāmuni, adāsiṃ caturo phale.
1066.
 ‘‘Tasmā hi phalaṃ alameva dātuṃ, niccaṃ manussena sukhatthikena;
Dibbāni vā patthayatā sukhāni, manussasobhaggatamicchatā vā.
1067.
 ‘‘Tena  metādiso vaṇṇo…pe…
Vaṇṇo ca me sabbadisā pabhāsatī’’ti.
Phaladāyakavimānaṃ tatiyaṃ.
4. Paṭhamaupassayadāyakavimānavatthu
1069.
 ‘‘Cando  yathā vigatavalāhake nabhe, obhāsayaṃ gacchati antalikkhe;
Tathūpamaṃ tuyhamidaṃ vimānaṃ, obhāsayaṃ tiṭṭhati antalikkhe.
1070.
 ‘‘Deviddhipattosi mahānubhāvā, manussabhūto kimakāsi puññaṃ;
Kenāsi evaṃ jalitānubhāvo, vaṇṇo ca te sabbadisā pabhāsatī’’ti.
1071.
 So devaputto attamano…pe… yassa kammassidaṃ phalaṃ.
1072.
 ‘‘Ahañca bhariyā ca manussaloke, upassayaṃ arahato adamha;
Annañca pānañca pasannacittā, sakkacca dānaṃ vipulaṃ adamha.
1073.
 ‘‘Tena  metādiso vaṇṇo…pe… vaṇṇo ca me sabbadisā pabhāsatī’’ti.
Paṭhamaupassayadāyakavimānaṃ catutthaṃ.
5. Dutiyaupassayadāyakavimānavatthu
1075.
 Sūriyo  yathā vigatavalāhake nabhe…pe….
(Yathā purimavimānaṃ tathā vitthāretabbaṃ).
1079.
 ‘‘Tena metādiso vaṇṇo…pe…vaṇṇo ca me sabbadisā pabhāsatī’’ti.
Dutiyaupassayadāyakavimānaṃ pañcamaṃ.
6. Bhikkhādāyakavimānavatthu
1081.
 ‘‘Uccamidaṃ  maṇithūṇaṃ vimānaṃ, samantato dvādasa yojanāni;
Kūṭāgārā sattasatā uḷārā, veḷuriyathambhā rucakatthatā subhā.
1082.
 ‘‘Deviddhipattosi  mahānubhāvo, manussabhūto kimakāsi puññaṃ;
Kenāsi evaṃ jalitānubhāvo, vaṇṇo ca te sabbadisā pabhāsatī’’ti.
1083.
 So devaputto attamano…pe… yassa kammassidaṃ phalaṃ.
1084.
 ‘‘Ahaṃ manussesu manussabhūto, disvāna bhikkhuṃ tasitaṃ kilantaṃ;
Ekāhaṃ bhikkhaṃ paṭipādayissaṃ, samaṅgi bhattena tadā akāsiṃ.
1085.
 ‘‘Tena  metādiso vaṇṇo…pe… vaṇṇo ca me sabbadisā pabhāsatī’’ti.
Bhikkhādāyakavimānaṃ chaṭṭhaṃ.
7. Yavapālakavimānavatthu
1087.
 ‘‘Uccamidaṃ maṇithūṇaṃ vimānaṃ…pe… vaṇṇo ca te sabbadisā pabhāsatī’’ti.
1089.
 So devaputto attamano…pe… yassa kammassidaṃ phalaṃ.
1090.
 ‘‘Ahaṃ  manussesu manussabhūto, ahosiṃ yavapālako;
Addasaṃ virajaṃ bhikkhuṃ, vippasannamanāvilaṃ.
1091.
 ‘‘Tassa  adāsahaṃ bhāgaṃ, pasanno sehi pāṇibhi;
Kummāsapiṇḍaṃ datvāna, modāmi nandane vane.
1092.
 ‘‘Tena  metādiso vaṇṇo…pe… vaṇṇo ca me sabbadisā pabhāsatī’’ti.
Yavapālakavimānaṃ sattamaṃ.
8. Paṭhamakuṇḍalīvimānavatthu
1094.
 ‘‘Alaṅkato malyadharo suvattho, sukuṇḍalī kappitakesamassu;
Āmuttahatthābharaṇo yasassī, dibbe  vimānamhi yathāpi candimā.
1095.
 ‘‘Dibbā ca vīṇā pavadanti vagguṃ, aṭṭhaṭṭhakā sikkhitā sādhurūpā;
Dibbā ca kaññā tidasacarā uḷārā, naccanti gāyanti pamodayanti.
1096.
 ‘‘Deviddhipattosi mahānubhāvo, manussabhūto kimakāsi puññaṃ;
Kenāsi evaṃ jalitānubhāvo, vaṇṇo ca te sabbadisā pabhāsatī’’ti.
1097.
 So devaputto attamano…pe… yassa kammassidaṃ phalaṃ.
1098.
 ‘‘Ahaṃ manussesu manussabhūto, disvāna samaṇe sīlavante;
Sampannavijjācaraṇe yasassī, bahussute taṇhakkhayūpapanne;
Annañca pānañca pasannacitto, sakkacca dānaṃ vipulaṃ adāsiṃ.
1099.
 ‘‘Tena  metādiso vaṇṇo…pe…vaṇṇo ca me sabbadisā pabhāsatī’’ti.
Paṭhamakuṇḍalīvimānaṃ aṭṭhamaṃ.
9. Dutiyakuṇḍalīvimānavatthu
1101.
 ‘‘Alaṅkato  malyadharo suvattho, sukuṇḍalī kappitakesamassu;
Āmuttahatthābharaṇo yasassī, dibbe vimānamhi yathāpi candimā.
1102.
 ‘‘Dibbā ca vīṇā pavadanti vagguṃ, aṭṭhaṭṭhakā sikkhitā sādhurūpā;
Dibbā ca kaññā tidasacarā uḷārā, naccanti gāyanti pamodayanti.
1103.
 ‘‘Deviddhipattosi mahānubhāvo, manussabhūto kimakāsi puññaṃ;
Kenāsi evaṃ jalitānubhāvo, vaṇṇo ca te sabbadisā pabhāsatī’’ti.
1104.
 So devaputto attamano…pe… yassa kammassidaṃ phalaṃ.
1105.
 ‘‘Ahaṃ  manussesu manussabhūto, disvāna samaṇe sādhurūpe ⟪ sīlavante (ka.) ⟫;
Sampannavijjācaraṇe yasassī, bahussute sīlavante pasanne ⟪ sīlavatūpapanne (ka. sī. ka.) ⟫;
Annañca pānañca pasannacitto, sakkacca  dānaṃ vipulaṃ adāsiṃ.
1106.
 ‘‘Tena  metādiso vaṇṇo…pe…vaṇṇo ca me sabbadisā pabhāsatī’’ti.
Dutiyakuṇḍalīvimānaṃ navamaṃ.
10. (Uttara) pāyāsivimānavatthu
1108.
 ‘‘Yā  devarājassa sabhā sudhammā, yatthacchati devasaṅgho samaggo;
Tathūpamaṃ tuyhamidaṃ vimānaṃ, obhāsayaṃ tiṭṭhati antalikkhe.
1109.
 ‘‘Deviddhipattosi mahānubhāvo, manussabhūto kimakāsi puññaṃ;
Kenāsi evaṃ jalitānubhāvo, vaṇṇo ca te sabbadisā pabhāsatī’’ti.
1110.
 So devaputto attamano…pe… yassa kammassidaṃ phalaṃ.
1111.
 ‘‘Ahaṃ manussesu manussabhūto, rañño pāyāsissa ahosiṃ māṇavo;
Laddhā dhanaṃ saṃvibhāgaṃ akāsiṃ, piyā ca me sīlavanto ahesuṃ;
Annañca pānañca pasannacitto, sakkacca  dānaṃ vipulaṃ adāsiṃ.
1112.
 ‘‘Tena metādiso vaṇṇo…pe.  …vaṇṇo ca me sabbadisā pabhāsatī’’ti.
(Uttara) pāyāsivimānaṃ ⟪ uttaravimānaṃ (sī. syā. aṭṭha.) ⟫ dasamaṃ.
Pāyāsivaggo chaṭṭho niṭṭhito.
Tassuddānaṃ –
Dve agārino phaladāyī, dve upassayadāyī bhikkhāya dāyī;
Yavapālako ceva dve, kuṇḍalino pāyāsīti ⟪ pāṭhabhedo natthi ⟫;
Purisānaṃ dutiyo vaggo pavuccatīti.
7. Sunikkhittavaggo
1. Cittalatāvimānavatthu
1114.
 ‘‘Yathā  vanaṃ cittalataṃ pabhāsati, uyyānaseṭṭhaṃ tidasānamuttamaṃ;
Tathūpamaṃ tuyhamidaṃ vimānaṃ, obhāsayaṃ tiṭṭhati antalikkhe.
1115.
 ‘‘Deviddhipattosi mahānubhāvo, manussabhūto kimakāsi puññaṃ;
Kenāsi evaṃ jalitānubhāvo, vaṇṇo ca te sabbadisā pabhāsatī’’ti.
1116.
 So devaputto attamano…pe…  yassa kammassidaṃ phalaṃ.
1117.
 ‘‘Ahaṃ manussesu manussabhūto, daliddo atāṇo kapaṇo kammakaro ahosiṃ;
Jiṇṇe ca mātāpitaro abhāriṃ ⟪ abhariṃ (sī. syā.) ⟫, piyā ca me sīlavanto ahesuṃ;
Annañca pānañca pasannacitto, sakkacca dānaṃ vipulaṃ adāsi.
1118.
 ‘‘Tena metādiso vaṇṇo…pe… vaṇṇo ca me sabbadisā pabhāsatī’’ti.
Cittalatāvimānaṃ paṭhamaṃ.
2. Nandanavimānavatthu
1120.
 ‘‘Yathā  vanaṃ nandanaṃ ⟪ nandanaṃ cittalataṃ (sī. syā. ka.), nandavanaṃ (ka.) ⟫ pabhāsati, uyyānaseṭṭhaṃ tidasānamuttamaṃ;
Tathūpamaṃ tuyhamidaṃ vimānaṃ, obhāsayaṃ tiṭṭhati antalikkhe.
1121.
 ‘‘Deviddhipattosi  mahānubhāvo, manussabhūto kimakāsi puññaṃ;
Kenāsi evaṃ jalitānubhāvo, vaṇṇo ca te sabbadisā pabhāsatī’’ti.
1122.
 So devaputto attamano…pe…  yassa kammassidaṃ phalaṃ.
1123.
 ‘‘Ahaṃ manussesu manussabhūto, daliddo atāṇo kapaṇo kammakaro ahosiṃ;
Jiṇṇe ca mātāpitaro abhāriṃ, piyā ca me sīlavanto ahesuṃ;
Annañca pānañca pasannacitto, sakkacca dānaṃ vipulaṃ adāsiṃ.
1124.
 ‘‘Tena  metādiso vaṇṇo…pe… vaṇṇo ca me sabbadisā pabhāsatī’’ti.
Nandanavimānaṃ dutiyaṃ.
3. Maṇithūṇavimānavatthu
1126.
 ‘‘Uccamidaṃ  maṇithūṇaṃ vimānaṃ, samantato dvādasa yojanāni;
Kūṭāgārā sattasatā uḷārā, veḷuriyathambhā rucakatthatā subhā.
1127.
 ‘‘Tatthacchasi pivasi khādasi ca, dibbā ca vīṇā pavadanti vagguṃ;
Dibbā rasā kāmaguṇettha pañca, nāriyo ca naccanti suvaṇṇachannā.
1128.
 ‘‘Kena tetādiso vaṇṇo…pe…vaṇṇo ca te sabbadisā pabhāsatī’’ti.
1130.
 So  devaputto attamano…pe…yassa kammassidaṃ phalaṃ.
1131.
 ‘‘Ahaṃ  manussesu manussabhūto, vivane pathe saṅkamanaṃ ⟪ caṅkamanaṃ (sī.), caṅkamaṃ (syā.), samakaṃ (ka. sī.) ⟫ akāsiṃ;
Ārāmarukkhāni ca ropayissaṃ, piyā ca me sīlavanto ahesuṃ;
Annañca pānañca pasannacitto, sakkacca dānaṃ vipulaṃ adāsiṃ.
1132.
 ‘‘Tena metādiso vaṇṇo…pe… vaṇṇo ca me sabbadisā pabhāsatī’’ti.
Maṇithūṇavimānaṃ tatiyaṃ.
4. Suvaṇṇavimānavatthu
1134.
 ‘‘Sovaṇṇamaye  pabbatasmiṃ, vimānaṃ sabbatopabhaṃ;
Hemajālapaṭicchannaṃ ⟪ hemajālakapacchannaṃ (sī.) ⟫, kiṅkiṇi ⟪ kiṅkaṇika (syā. ka.), kiṅkiṇika (pī.) ⟫ jālakappitaṃ.
1135.
 ‘‘Aṭṭhaṃsā sukatā thambhā, sabbe veḷuriyāmayā;
Ekamekāya aṃsiyā, ratanā satta nimmitā.
1136.
 ‘‘Veḷuriyasuvaṇṇassa, phalikā rūpiyassa ca;
Masāragallamuttāhi, lohitaṅgamaṇīhi ca.
1137.
 ‘‘Citrā manoramā bhūmi, na tatthuddhaṃsatī rajo;
Gopāṇasīgaṇā pītā, kūṭaṃ dhārenti nimmitā.
1138.
 ‘‘Sopāṇāni  ca cattāri, nimmitā caturo disā;
Nānāratanagabbhehi , ādiccova virocati.
1139.
 ‘‘Vediyā catasso tattha, vibhattā bhāgaso mitā;
Daddallamānā ābhanti, samantā caturo disā.
1140.
 ‘‘Tasmiṃ vimāne pavare, devaputto mahappabho;
Atirocasi vaṇṇena, udayantova bhāṇumā.
1141.
 ‘‘Dānassa  te idaṃ phalaṃ, atho sīlassa vā pana;
Atho añjalikammassa, taṃ me akkhāhi pucchito’’.
1142.
 So devaputto attamano…pe… yassa kammassidaṃ phalaṃ.
1143.
 ‘‘Ahaṃ andhakavindasmiṃ, buddhassādiccabandhuno;
Vihāraṃ satthu kāresiṃ, pasanno sehi pāṇibhi.
1144.
 ‘‘Tattha gandhañca mālañca, paccayañca ⟪ paccaggañca (sī.), paccagghañca (?) ⟫ vilepanaṃ;
Vihāraṃ satthu adāsiṃ, vippasannena cetasā;
Tena mayhaṃ idaṃ laddhaṃ, vasaṃ vattemi nandane.
1145.
 ‘‘Nandane ca vane ⟪ nandane pavane (sī. syā.) ⟫ ramme, nānādijagaṇāyute;
Ramāmi naccagītehi, accharāhi purakkhato’’ti.
Suvaṇṇavimānaṃ catutthaṃ.
5. Ambavimānavatthu
1146.
 ‘‘Uccamidaṃ  maṇithūṇaṃ vimānaṃ, samantato dvādasa yojanāni;
Kūṭāgārā  sattasatā uḷārā, veḷuriyathambhā rucakatthatā subhā.
1147.
 ‘‘Tatthacchasi pivasi khādasi ca, dibbā ca vīṇā pavadanti vagguṃ;
Dibbā rasā kāmaguṇettha pañca, nāriyo ca naccanti suvaṇṇachannā.
1148.
 ‘‘Kena tetādiso vaṇṇo…pe… vaṇṇo ca te sabbadisā pabhāsatī’’ti.
1150.
 So devaputto attamano…pe… yassa kammassidaṃ phalaṃ.
1151.
 ‘‘Gimhānaṃ  pacchime māse, patapante ⟪ patāpante (syā.), patāpente (ka.) ⟫ divaṅkare;
Paresaṃ bhatako poso, ambārāmamasiñcati.
1152.
 ‘‘Atha  tenāgamā bhikkhu, sāriputtoti vissuto;
Kilantarūpo kāyena, akilantova cetasā.
1153.
 ‘‘Tañca  disvāna āyantaṃ, avocaṃ ambasiñcako;
Sādhu taṃ ⟪ sādhukaṃ (ka.) ⟫ bhante nhāpeyyaṃ, yaṃ mamassa sukhāvahaṃ.
1154.
 ‘‘Tassa me anukampāya, nikkhipi pattacīvaraṃ;
Nisīdi rukkhamūlasmiṃ, chāyāya ekacīvaro.
1155.
 ‘‘Tañca acchena vārinā, pasannamānaso naro;
Nhāpayī rukkhamūlasmiṃ, chāyāya ekacīvaraṃ.
1156.
 ‘‘Ambo  ca sitto samaṇo ca nhāpito, mayā ca puññaṃ pasutaṃ anappakaṃ;
Iti so pītiyā kāyaṃ, sabbaṃ pharati attano.
1157.
 ‘‘Tadeva ettakaṃ kammaṃ, akāsiṃ tāya jātiyā;
Pahāya mānusaṃ dehaṃ, upapannomhi nandanaṃ.
1158.
 ‘‘Nandane ca vane ramme, nānādijagaṇāyute;
Ramāmi naccagītehi, accharāhi purakkhato’’ti.
Ambavimānaṃ pañcamaṃ.
6. Gopālavimānavatthu
1159.
 ‘‘Disvāna devaṃ paṭipucchi bhikkhu, ucce vimānamhi ciraṭṭhitike;
Āmuttahatthābharaṇaṃ yasassiṃ ⟪ āmuttahatthābharaṇo yasassī (syā. pī. ka.) ⟫, dibbe vimānamhi yathāpi candimā.
1160.
 ‘‘Alaṅkato  malyadharo ⟪ mālabhārī (sī.), māladharī (ka.) ⟫ suvattho, sukuṇḍalī kappitakesamassu;
Āmuttahatthābharaṇo yasassī, dibbe vimānamhi yathāpi candimā.
1161.
 ‘‘Dibbā ca vīṇā pavadanti vagguṃ, aṭṭhaṭṭhakā sikkhitā sādhurūpā;
Dibbā ca kaññā tidasacarā uḷārā, naccanti gāyanti pamodayanti.
1162.
 ‘‘Deviddhipattosi mahānubhāvo, manussabhūto kimakāsi puññaṃ;
Kenāsi evaṃ jalitānubhāvo, vaṇṇo ca te sabbadisā pabhāsatī’’ti.
1163.
 So  devaputto attamano…pe… yassa kammassidaṃ phalaṃ.
1164.
 ‘‘Ahaṃ manussesu manussabhūto, saṅgamma rakkhissaṃ paresaṃ dhenuyo;
Tato ca āgā samaṇo mamantike gāvo ca māse agamaṃsu khādituṃ.
1165.
 ‘‘Dvayajja  kiccaṃ ubhayañca kāriyaṃ, iccevahaṃ ⟪ iccevaṃ (ka.) ⟫ bhante tadā vicintayiṃ;
Tato ca saññaṃ paṭiladdhayoniso, dadāmi bhanteti khipiṃ anantakaṃ.
1166.
 ‘‘So māsakhettaṃ turito avāsariṃ, purā ayaṃ bhañjati yassidaṃ dhanaṃ;
Tato ca kaṇho urago mahāviso, aḍaṃsi pāde turitassa me sato.
1167.
 ‘‘Svāhaṃ  aṭṭomhi dukkhena pīḷito, bhikkhu ca taṃ sāmaṃ muñcitvānantakaṃ ⟪ muñcitva nantakaṃ (sī.), muñcitvā anantakaṃ (syā.) ⟫;
Ahāsi kummāsaṃ mamānukampayā ⟪ mamānukampiyā (pī. ka.), mamānukampāya (syā.) ⟫, tato cuto kālakatomhi devatā.
1168.
 ‘‘Tadeva  kammaṃ kusalaṃ kataṃ mayā, sukhañca kammaṃ anubhomi attanā;
Tayā hi bhante anukampito bhusaṃ, kataññutāya abhipādayāmi taṃ.
1169.
 ‘‘Sadevake loke samārake ca, añño muni natthi tayānukampako;
Tayā hi bhante anukampito bhusaṃ, kataññutāya abhivādayāmi taṃ.
1170.
 ‘‘Imasmiṃ  loke parasmiṃ vā pana, añño munī natthi tayānukampako;
Tayā hi bhante anukampito bhusaṃ, kataññutāya abhivādayāmi ta’’nti.
Gopālavimānaṃ chaṭṭhaṃ.
7. Kaṇḍakavimānavatthu
1171.
 ‘‘Puṇṇamāse yathā cando, nakkhattaparivārito;
Samantā anupariyāti, tārakādhipatī sasī.
1172.
 ‘‘Tathūpamaṃ idaṃ byamhaṃ, dibbaṃ devapuramhi ca;
Atirocati vaṇṇena, udayantova raṃsimā.
1173.
 ‘‘Veḷuriyasuvaṇṇassa, phalikā rūpiyassa ca;
Masāragallamuttāhi, lohitaṅgamaṇīhi ca.
1174.
 ‘‘Citrā manoramā bhūmi, veḷūriyassa santhatā;
Kūṭāgārā  subhā rammā, pāsādo te sumāpito.
1175.
 ‘‘Rammā  ca te pokkharaṇī, puthulomanisevitā;
Acchodakā vippasannā, sovaṇṇavālukasanthatā.
1176.
 ‘‘Nānāpadumasañchannā, puṇḍarīkasamotatā ⟪ samotthatā (ka.), samogatā (syā.) ⟫;
Surabhiṃ sampavāyanti, manuññā māluteritā.
1177.
 ‘‘Tassā  te ubhato passe, vanagumbā sumāpitā;
Upetā puppharukkhehi, phalarukkhehi cūbhayaṃ.
1178.
 ‘‘Sovaṇṇapāde pallaṅke, muduke goṇakatthate ⟪ colasanthate (sī.) ⟫;
Nisinnaṃ devarājaṃva, upatiṭṭhanti accharā.
1179.
 ‘‘Sabbābharaṇasañchannā, nānāmālāvibhūsitā;
Ramenti taṃ mahiddhikaṃ, vasavattīva modasi.
1180.
 ‘‘Bherisaṅkhamudiṅgāhi, vīṇāhi paṇavehi ca;
Ramasi ratisampanno, naccagīte suvādite.
1181.
 ‘‘Dibbā te vividhā rūpā, dibbā saddā atho rasā;
Gandhā ca te adhippetā, phoṭṭhabbā ca manoramā.
1182.
 ‘‘Tasmiṃ vimāne pavare, devaputta mahappabho;
Atirocasi vaṇṇena, udayantova bhāṇumā.
1183.
 ‘‘Dānassa te idaṃ phalaṃ, atho sīlassa vā pana;
Atho añjalikammassa, taṃ me akkhāhi pucchito’’.
1184.
 So  devaputto attamano…pe… yassa kammassidaṃ phalaṃ.
1185.
 ‘‘Ahaṃ kapilavatthusmiṃ, sākiyānaṃ puruttame;
Suddhodanassa puttassa, kaṇḍako sahajo ahaṃ.
1186.
 ‘‘Yadā so aḍḍharattāyaṃ, bodhāya mabhinikkhami;
So maṃ mudūhi pāṇīhi, jāli ⟪ jāla (sī.) ⟫ tambanakhehi ca.
1187.
 ‘‘Satthiṃ ākoṭayitvāna, vaha sammāti cabravi;
Ahaṃ lokaṃ tārayissaṃ, patto sambodhimuttamaṃ.
1188.
 ‘‘Taṃ  me giraṃ suṇantassa, hāso me vipulo ahu;
Udaggacitto sumano, abhisīsiṃ ⟪ abhisiṃsiṃ (sī.), abhisīsi (pī.) ⟫ tadā ahaṃ.
1189.
 ‘‘Abhirūḷhañca maṃ ñatvā, sakyaputtaṃ mahāyasaṃ;
Udaggacitto mudito, vahissaṃ purisuttamaṃ.
1190.
 ‘‘Paresaṃ vijitaṃ gantvā, uggatasmiṃ divākare ⟪ divaṅkare (syā. ka.) ⟫;
Mamaṃ channañca ohāya, anapekkho so apakkami.
1191.
 ‘‘Tassa  tambanakhe pāde, jivhāya parilehisaṃ;
Gacchantañca mahāvīraṃ, rudamāno udikkhisaṃ.
1192.
 ‘‘Adassanenahaṃ  tassa, sakyaputtassa sirīmato;
Alatthaṃ garukābādhaṃ, khippaṃ me maraṇaṃ ahu.
1193.
 ‘‘Tasseva ānubhāvena, vimānaṃ āvasāmidaṃ;
Sabbakāmaguṇopetaṃ , dibbaṃ devapuramhi ca.
1194.
 ‘‘Yañca me ahuvā hāso, saddaṃ sutvāna bodhiyā;
Teneva kusalamūlena, phusissaṃ āsavakkhayaṃ.
1195.
 ‘‘Sace hi bhante gaccheyyāsi, satthu buddhassa santike;
Mamāpi naṃ vacanena, sirasā vajjāsi vandanaṃ.
1196.
 ‘‘Ahampi daṭṭhuṃ gacchissaṃ, jinaṃ appaṭipuggalaṃ;
Dullabhaṃ dassanaṃ hoti, lokanāthāna tādina’’nti.
1197.
 So kataññū katavedī, satthāraṃ upasaṅkami;
Sutvā giraṃ cakkhumato, dhammacakkhuṃ visodhayi.
1198.
 Visodhetvā diṭṭhigataṃ, vicikicchaṃ vatāni ca;
Vanditvā satthuno pāde, tatthevantaradhāyathāti ⟪ tatthevantaradhāyatīti (ka.) ⟫.
Kaṇḍakavimānaṃ sattamaṃ.
8. Anekavaṇṇavimānavatthu
1199.
 ‘‘Anekavaṇṇaṃ  darasokanāsanaṃ, vimānamāruyha anekacittaṃ;
Parivārito accharāsaṅgaṇena, sunimmito bhūtapatīva modasi.
1200.
 ‘‘Samassamo natthi kuto panuttaro ⟪ uttari (ka.) ⟫, yasena puññena ca iddhiyā ca;
Sabbe ca devā tidasagaṇā samecca, taṃ  taṃ namassanti sasiṃva devā;
Imā ca te accharāyo samantato, naccanti gāyanti pamodayanti.
1201.
 ‘‘Deviddhipattosi  mahānubhāvo, manussabhūto kimakāsi puññaṃ;
Kenāsi evaṃ jalitānubhāvo, vaṇṇo ca te sabbadisā pabhāsatī’’ti.
1202.
 So devaputto attamano…pe… yassa kammassidaṃ phalaṃ.
1203.
 ‘‘Ahaṃ bhadante ahuvāsi pubbe, sumedhanāmassa jinassa sāvako;
Puthujjano ananubodhohamasmi ⟪ anavabodhohamasmiṃ (sī.), ananubodhohamāsiṃ (?) ⟫, so satta vassāni paribbajissahaṃ ⟪ pabbajissahaṃ (syā. ka.), pabbajisāhaṃ (pī.) ⟫.
1204.
 ‘‘Sohaṃ  sumedhassa jinassa satthuno, parinibbutassoghatiṇṇassa tādino;
Ratanuccayaṃ hemajālena channaṃ, vanditvā thūpasmiṃ manaṃ pasādayiṃ.
1205.
 ‘‘Na  māsi dānaṃ na ca matthi dātuṃ, pare ca kho tattha samādapesiṃ;
Pūjetha naṃ pūjanīyassa ⟪ pūjaneyyassa (syā. ka.) ⟫ dhātuṃ, evaṃ  kira saggamito gamissatha.
1206.
 ‘‘Tadeva kammaṃ kusalaṃ kataṃ mayā, sukhañca dibbaṃ anubhomi attanā;
Modāmahaṃ tidasagaṇassa majjhe, na tassa puññassa khayampi ajjhaga’’nti.
Anekavaṇṇavimānaṃ aṭṭhamaṃ.
9. Maṭṭhakuṇḍalīvimānavatthu
1207.
⟪ pe. va. 186 ⟫ ‘‘Alaṅkato  maṭṭhakuṇḍalī ⟪ maṭṭakuṇḍalī (sī.) ⟫, māladhārī haricandanussado;
Bāhā paggayha kandasi, vanamajjhe kiṃ dukkhito tuva’’nti.
1208.
 ‘‘Sovaṇṇamayo pabhassaro, uppanno rathapañjaro mama;
Tassa cakkayugaṃ na vindāmi, tena dukkhena jahāmi ⟪ jahissaṃ (sī.), jahissāmi (syā. pī.) ⟫ jīvita’’nti.
1209.
 ‘‘Sovaṇṇamayaṃ maṇimayaṃ, lohitakamayaṃ ⟪ lohitaṅgamayaṃ (syā.), lohitaṅkamayaṃ (sī.), lohamayaṃ (katthaci) ⟫ atha rūpiyamayaṃ;
Ācikkha ⟪ ācikkhatha (ka.) ⟫ me bhaddamāṇava, cakkayugaṃ paṭipādayāmi te’’ti.
1210.
 So  māṇavo tassa pāvadi, ‘‘candimasūriyā ubhayettha dissare;
Sovaṇṇamayo ratho mama, tena cakkayugena sobhatī’’ti.
1211.
 ‘‘Bālo  kho tvaṃ asi māṇava, yo tvaṃ patthayase apatthiyaṃ;
Maññāmi tuvaṃ marissasi, na hi tvaṃ lacchasi candimasūriye’’ti.
1212.
 ‘‘Gamanāgamanampi dissati, vaṇṇadhātu ubhayattha vīthiyā;
Peto ⟪ peto pana (sī. syā.) ⟫ kālakato na dissati, ko nidha kandataṃ bālyataro’’ti.
1213.
 ‘‘Saccaṃ kho vadesi māṇava, ahameva kandataṃ bālyataro;
Candaṃ viya dārako rudaṃ, petaṃ kālakatābhipatthayi’’nti.
1214.
 ‘‘Ādittaṃ vata maṃ santaṃ, ghatasittaṃva pāvakaṃ;
Vārinā viya osiñcaṃ, sabbaṃ nibbāpaye daraṃ.
1215.
 ‘‘Abbahī ⟪ abbūḷha (pī.), abbūḷhaṃ (syā. ka.) ⟫ vata me sallaṃ, sokaṃ hadayanissitaṃ;
Yo me sokaparetassa, puttasokaṃ apānudi.
1216.
 ‘‘Svāhaṃ  abbūḷhasallosmi, sītibhūtosmi nibbuto;
Na socāmi na rodāmi, vata sutvāna māṇavāti.
1217.
 ‘‘Devatā nusi gandhabbo, adu ⟪ ādu (sī. syā.) ⟫ sakko purindado;
Ko vā tvaṃ kassa vā putto, kathaṃ jānemu taṃ maya’’nti.
1218.
 ‘‘Yañca ⟪ yaṃ (ka.) ⟫ kandasi yañca rodasi, puttaṃ āḷāhane sayaṃ dahitvā;
Svāhaṃ kusalaṃ karitvā kammaṃ, tidasānaṃ sahabyataṃ gato’’ti ⟪ pattoti (sī. syā. pī.) ⟫.
1219.
 ‘‘Appaṃ  vā bahuṃ vā nāddasāma, dānaṃ dadantassa sake agāre;
Uposathakammaṃ vā ⟪ uposathakammañca (ka.) ⟫ tādisaṃ, kena kammena gatosi devaloka’’nti.
1220.
 ‘‘Ābādhikohaṃ dukkhito gilāno, āturarūpomhi sake nivesane;
Buddhaṃ vigatarajaṃ vitiṇṇakaṅkhaṃ, addakkhiṃ sugataṃ anomapaññaṃ.
1221.
 ‘‘Svāhaṃ muditamano pasannacitto, añjaliṃ  akariṃ tathāgatassa;
Tāhaṃ kusalaṃ karitvāna kammaṃ, tidasānaṃ sahabyataṃ gato’’ti.
1222.
 ‘‘Acchariyaṃ vata abbhutaṃ vata, añjalikammassa ayamīdiso vipāko;
Ahampi muditamano pasannacitto, ajjeva buddhaṃ saraṇaṃ vajāmī’’ti.
1223.
 ‘‘Ajjeva buddhaṃ saraṇaṃ vajāhi, dhammañca saṅghañca pasannacitto;
Tatheva sikkhāya padāni pañca, akhaṇḍaphullāni samādiyassu.
1224.
 ‘‘Pāṇātipātā viramassu khippaṃ, loke adinnaṃ parivajjayassu;
Amajjapo mā ca musā bhaṇāhi, sakena dārena ca hohi tuṭṭho’’ti.
1225.
 ‘‘Atthakāmosi me yakkha, hitakāmosi devate;
Karomi tuyhaṃ vacanaṃ, tvaṃsi ācariyo mamāti.
1226.
 ‘‘Upemi saraṇaṃ buddhaṃ, dhammañcāpi anuttaraṃ;
Saṅghañca naradevassa, gacchāmi saraṇaṃ ahaṃ.
1227.
 ‘‘Pāṇātipātā  viramāmi khippaṃ, loke  adinnaṃ parivajjayāmi;
Amajjapo no ca musā bhaṇāmi, sakena dārena ca homi tuṭṭho’’ti.
Maṭṭhakuṇḍalīvimānaṃ navamaṃ.
10. Serīsakavimānavatthu
1228.
⟪ pe. va. 604 ⟫ Suṇotha  yakkhassa ca vāṇijāna ca, samāgamo yattha tadā ahosi;
Yathā kathaṃ itaritarena cāpi, subhāsitaṃ tañca suṇātha sabbe.
1229.
 ‘‘Yo so ahu rājā pāyāsi nāma ⟪ nāmo (sī.) ⟫, bhummānaṃ sahabyagato yasassī;
So modamānova sake vimāne, amānuso mānuse ajjhabhāsīti.
1230.
 ‘‘Vaṅke araññe amanussaṭṭhāne, kantāre appodake appabhakkhe;
Suduggame vaṇṇupathassa majjhe, vaṅkaṃ bhayā ⟪ dhaṅkaṃbhayā (ka.) ⟫ naṭṭhamanā manussā.
1231.
 ‘‘Nayidha phalā mūlamayā ca santi, upādānaṃ natthi kutodha bhakkho;
Aññatra paṃsūhi ca vālukāhi ca, tatāhi  uṇhāhi ca dāruṇāhi ca.
1232.
 ‘‘Ujjaṅgalaṃ tattamivaṃ kapālaṃ, anāyasaṃ paralokena tulyaṃ;
Luddānamāvāsamidaṃ purāṇaṃ, bhūmippadeso abhisattarūpo.
1233.
 ‘‘Atha  tumhe kena ⟪ kena nu (syā. ka.) ⟫ vaṇṇena, kimāsamānā imaṃ padesaṃ hi;
Anupaviṭṭhā sahasā samecca, lobhā bhayā atha vā sampamūḷhā’’ti.
1234.
 ‘‘Magadhesu aṅgesu ca satthavāhā, āropayitvā paṇiyaṃ puthuttaṃ;
Te yāmase sindhusovīrabhūmiṃ, dhanatthikā uddayaṃ patthayānā.
1235.
 ‘‘Divā  pipāsaṃ nadhivāsayantā, yoggānukampañca samekkhamānā,
Etena vegena āyāma sabbe ⟪ sabbe te (ka.) ⟫, rattiṃ maggaṃ paṭipannā vikāle.
1236.
 ‘‘Te duppayātā aparaddhamaggā, andhākulā vippanaṭṭhā araññe;
Suduggame  vaṇṇupathassa majjhe, disaṃ na jānāma pamūḷhacittā.
1237.
 ‘‘Idañca disvāna adiṭṭhapubbaṃ, vimānaseṭṭhañca tavañca yakkha;
Tatuttariṃ jīvitamāsamānā, disvā patītā sumanā udaggā’’ti.
1238.
 ‘‘Pāraṃ samuddassa imañca vaṇṇuṃ ⟪ vanaṃ (syā.), vaṇṇaṃ (ka.) ⟫, vettācaraṃ ⟪ vettaṃ paraṃ (syā.), vettācāraṃ (ka.) ⟫ saṅkupathañca maggaṃ;
Nadiyo pana pabbatānañca duggā, puthuddisā gacchatha bhogahetu.
1239.
 ‘‘Pakkhandiyāna vijitaṃ paresaṃ, verajjake mānuse pekkhamānā;
Yaṃ vo sutaṃ vā atha vāpi diṭṭhaṃ, accherakaṃ taṃ vo suṇoma tātā’’ti.
1240.
 ‘‘Itopi  accherataraṃ kumāra, na to sutaṃ vā atha vāpi diṭṭhaṃ;
Atītamānussakameva sabbaṃ, disvāna tappāma anomavaṇṇaṃ.
1241.
 ‘‘Vehāyasaṃ pokkharañño savanti, pahūtamalyā ⟪ pahūtamālyā (syā.) ⟫ bahupuṇḍarīkā;
Dumā cime ⟪ dumā ca te (syā. ka.) ⟫ niccaphalūpapannā, atīva gandhā surabhiṃ pavāyanti.
1242.
 ‘‘Veḷūriyathambhā  satamussitāse, silāpavāḷassa ca āyataṃsā;
Masāragallā sahalohitaṅgā, thambhā ime jotirasāmayāse.
1243.
 ‘‘Sahassathambhaṃ atulānubhāvaṃ, tesūpari sādhumidaṃ vimānaṃ;
Ratanantaraṃ kañcanavedimissaṃ, tapanīyapaṭṭehi ca sādhuchannaṃ.
1244.
 ‘‘Jambonaduttattamidaṃ sumaṭṭho, pāsādasopāṇaphalūpapanno;
Daḷho ca vaggu ca susaṅgato ca ⟪ vaggu sumukho susaṅgato (sī.) ⟫, atīva nijjhānakhamo manuñño.
1245.
 ‘‘Ratanantarasmiṃ  bahuannapānaṃ, parivārito accharāsaṅgaṇena;
Murajaālambaratūriyaghuṭṭho, abhivanditosi thutivandanāya.
1246.
 ‘‘So  modasi nārigaṇappabodhano, vimānapāsādavare manorame;
Acintiyo sabbaguṇūpapanno, rājā yathā vessavaṇo naḷinyā ⟪ naḷiññaṃ (ka.) ⟫.
1247.
 ‘‘Devo  nu āsi udavāsi yakkho, udāhu devindo manussabhūto;
Pucchanti taṃ vāṇijā satthavāhā, ācikkha ko nāma tuvaṃsi yakkho’’ti.
1248.
 ‘‘Serīsako ⟪ serissako (sī. syā.) ⟫ nāma ahamhi yakkho, kantāriyo vaṇṇupathamhi gutto;
Imaṃ padesaṃ abhipālayāmi, vacanakaro vessavaṇassa rañño’’ti.
1249.
 ‘‘Adhiccaladdhaṃ pariṇāmajaṃ te, sayaṃ kataṃ udāhu devehi dinnaṃ;
Pucchanti taṃ vāṇijā satthavāhā, kathaṃ tayā laddhamidaṃ manuñña’’nti.
1250.
 ‘‘Nādhiccaladdhaṃ na pariṇāmajaṃ me, na sayaṃ kataṃ na hi devehi dinnaṃ;
Sakehi kammehi apāpakehi, puññehi  me laddhamidaṃ manuñña’’nti.
1251.
 ‘‘Kiṃ te vataṃ kiṃ pana brahmacariyaṃ, kissa suciṇṇassa ayaṃ vipāko;
Pucchanti taṃ vāṇijā satthavāhā, kathaṃ tayā laddhamidaṃ vimāna’’nti.
1252.
 ‘‘Mamaṃ pāyāsīti ahu samaññā, rajjaṃ yadā kārayiṃ kosalānaṃ;
Natthikadiṭṭhi kadariyo pāpadhammo, ucchedavādī ca tadā ahosiṃ.
1253.
 ‘‘Samaṇo ca kho āsi kumārakassapo, bahussuto cittakathī uḷāro;
So me tadā dhammakathaṃ abhāsi ⟪ akāsi (sī.) ⟫, diṭṭhivisūkāni vinodayī me.
1254.
 ‘‘Tāhaṃ  tassa ⟪ tāhaṃ (ka.) ⟫ dhammakathaṃ suṇitvā, upāsakattaṃ paṭivedayissaṃ;
Pāṇātipātā virato ahosiṃ, loke adinnaṃ parivajjayissaṃ;
Amajjapo  no ca musā abhāṇiṃ, sakena dārena ca ahosi tuṭṭho.
1255.
 ‘‘Taṃ  me vataṃ taṃ pana brahmacariyaṃ, tassa suciṇṇassa ayaṃ vipāko;
Teheva kammehi apāpakehi, puññehi me laddhamidaṃ vimāna’’nti.
1256.
 ‘‘Saccaṃ  kirāhaṃsu narā sapaññā, anaññathā vacanaṃ paṇḍitānaṃ;
Yahiṃ yahiṃ gacchati puññakammo, tahiṃ tahiṃ modati kāmakāmī.
1257.
 ‘‘Yahiṃ yahiṃ sokapariddavo ca, vadho ca bandho ca parikkileso;
Tahiṃ tahiṃ gacchati pāpakammo, na muccati duggatiyā kadācī’’ti.
1258.
 ‘‘Sammūḷharūpova jano ahosi, asmiṃ muhutte kalalīkatova;
Janassimassa tuyhañca kumāra, appaccayo kena nu kho ahosī’’ti.
1259.
 ‘‘Ime ca sirīsavanā ⟪ ime sirīsūpavanā ca (sī.), imepi sirīsavanā ca (pī. ka.) ⟫ tātā, dibbā ⟪ dibbā ca (pī. ka.) ⟫ gandhā surabhī ⟪ surabhiṃ (sī. ka.) ⟫ sampavanti ⟪ sampavāyanti (ka.) ⟫;
Te sampavāyanti imaṃ vimānaṃ, divā  ca ratto ca tamaṃ nihantvā.
1260.
 ‘‘Imesañca  kho vassasataccayena, sipāṭikā phalati ekamekā;
Mānussakaṃ vassasataṃ atītaṃ, yadagge kāyamhi idhūpapanno.
1261.
 ‘‘Disvānahaṃ vassasatāni pañca, asmiṃ vimāne ṭhatvāna tātā;
Āyukkhayā puññakkhayā cavissaṃ, teneva sokena pamucchitosmī’’ti ⟪ samucchitosmīti (pī. ka.) ⟫.
1262.
 ‘‘Kathaṃ nu soceyya tathāvidho so, laddhā vimānaṃ atulaṃ cirāya;
Ye cāpi kho ittaramupapannā, te nūna soceyyuṃ parittapuññā’’ti.
1263.
 ‘‘Anucchaviṃ ovadiyañca me taṃ, yaṃ maṃ tumhe peyyavācaṃ vadetha;
Tumhe ca kho tātā mayānuguttā, yenicchakaṃ tena paletha sotthi’’nti.
1264.
 ‘‘Gantvā  mayaṃ sindhusovīrabhūmiṃ, dhanatthikā uddayaṃ patthayānā;
Yathāpayogā paripuṇṇacāgā, kāhāma  serīsamahaṃ uḷāra’’nti.
1265.
 ‘‘Mā ceva serīsamahaṃ akattha, sabbañca vo bhavissati yaṃ vadetha;
Pāpāni kammāni vivajjayātha, dhammānuyogañca adhiṭṭhahātha.
1266.
 ‘‘Upāsako atthi imamhi saṅghe, bahussuto sīlavatūpapanno;
Saddho ca cāgī ca supesalo ca, vicakkhaṇo santusito mutīmā.
1267.
 ‘‘Sañjānamāno  na musā bhaṇeyya, parūpaghātāya na cetayeyya;
Vebhūtikaṃ pesuṇaṃ no kareyya, saṇhañca vācaṃ sakhilaṃ bhaṇeyya.
1268.
 ‘‘Sagāravo sappaṭisso vinīto, apāpako adhisīle visuddho;
So mātaraṃ pitarañcāpi jantu, dhammena poseti ariyavutti.
1269.
 ‘‘Maññe so mātāpitūnaṃ kāraṇā, bhogāni pariyesati na attahetu;
Mātāpitūnañca yo ⟪ so (?) ⟫ accayena, nekkhammapoṇo  carissati brahmacariyaṃ.
1270.
 ‘‘Ujū avaṅko asaṭho amāyo, na lesakappena ca vohareyya;
So tādiso sukatakammakārī, dhamme ṭhito kinti labhetha dukkhaṃ.
1271.
 ‘‘Taṃ  kāraṇā pātukatomhi attanā, tasmā dhammaṃ passatha vāṇijāse;
Aññatra teniha bhasmī ⟪ bhasmi (syā.), bhasma (ka.) ⟫ bhavetha, andhākulā vippanaṭṭhā araññe;
Taṃ khippamānena lahuṃ parena, sukho have sappurisena saṅgamo’’ti.
1272.
 ‘‘Kiṃ nāma so kiñca karoti kammaṃ,
Kiṃ nāmadheyyaṃ kiṃ pana tassa gottaṃ;
Mayampi naṃ daṭṭhukāmamha yakkha, yassānukampāya idhāgatosi;
Lābhā hi tassa, yassa tuvaṃ pihesī’’ti.
1273.
 ‘‘Yo  kappako sambhavanāmadheyyo,
Upāsako kocchaphalūpajīvī;
Jānātha naṃ tumhākaṃ pesiyo so,
Mā  kho naṃ hīḷittha supesalo so’’ti.
1274.
 ‘‘Jānāmase yaṃ tvaṃ pavadesi ⟪ vadesi (sī.) ⟫ yakkha,
Na kho naṃ jānāma sa edisoti;
Mayampi naṃ pūjayissāma yakkha,
Sutvāna tuyhaṃ vacanaṃ uḷāra’’nti.
1275.
 ‘‘Ye keci imasmiṃ satthe manussā,
Daharā mahantā athavāpi majjhimā;
Sabbeva te ālambantu vimānaṃ,
Passantu puññānaṃ phalaṃ kadariyā’’ti.
1276.
 Te tattha sabbeva ‘ahaṃ pure’ti,
Taṃ kappakaṃ tattha purakkhatvā ⟪ purakkhipitvā (sī.) ⟫;
Sabbeva te ālambiṃsu vimānaṃ,
Masakkasāraṃ viya vāsavassa.
1277.
 Te  tattha sabbeva ‘ahaṃ pure’ti, upāsakattaṃ paṭivedayiṃsu;
Pāṇātipātā viratā ahesuṃ, loke adinnaṃ parivajjayiṃsu;
Amajjapā no ca musā bhaṇiṃsu, sakena dārena ca ahesuṃ tuṭṭhā.
1278.
 Te tattha sabbeva ‘ahaṃ pure’ti, upāsakattaṃ paṭivedayitvā;
Pakkāmi sattho anumodamāno, yakkhiddhiyā anumato punappunaṃ.
1279.
 ‘‘Gantvāna  te sindhusovīrabhūmiṃ, dhanatthikā uddayaṃ ⟪ udaya (pī. ka.) ⟫ patthayānā;
Yathāpayogā paripuṇṇalābhā, paccāgamuṃ pāṭaliputtamakkhataṃ.
1280.
 ‘‘Gantvāna  te saṅgharaṃ sotthivanto,
Puttehi dārehi samaṅgibhūtā;
Ānandī vittā ⟪ ānandacittā (syā.), ānandīcittā (ka.) ⟫ sumanā patītā,
Akaṃsu serīsamahaṃ uḷāraṃ;
Serīsakaṃ te pariveṇaṃ māpayiṃsu.
1281.
 Etādisā sappurisāna sevanā,
Mahatthikā dhammaguṇāna sevanā;
Ekassa atthāya upāsakassa,
Sabbeva sattā sukhitā ⟪ sukhino (pī. ka.) ⟫ ahesunti.
Serīsakavimānaṃ dasamaṃ.
11. Sunikkhittavimānavatthu
1282.
 ‘‘Uccamidaṃ  maṇithūṇaṃ vimānaṃ, samantato dvādasa yojanāni;
Kūṭāgārā  sattasatā uḷārā, veḷuriyathambhā rucakatthatā subhā.
1283.
 ‘‘Tatthacchasi pivasi khādasi ca, dibbā ca vīṇā pavadanti vagguṃ;
Dibbā rasā kāmaguṇettha pañca, nāriyo ca naccanti suvaṇṇachannā.
1284.
 ‘‘Kena tetādiso vaṇṇo, kena te idha mijjhati;
Uppajjanti ca te bhogā, ye keci manaso piyā.
1285.
 ‘‘Pucchāmi  ‘taṃ deva mahānubhāva, manussabhūto kimakāsi puññaṃ;
Kenāsi evaṃ jalitānubhāvo, vaṇṇo ca te sabbadisā pabhāsatī’’ti.
1286.
 So  devaputto attamano, moggallānena pucchito;
Pañhaṃ puṭṭho viyākāsi, yassa kammassidaṃ phalaṃ.
1287.
 ‘‘Dunnikkhittaṃ mālaṃ sunikkhipitvā, patiṭṭhapetvā sugatassa thūpe;
Mahiddhiko camhi mahānubhāvo, dibbehi kāmehi samaṅgibhūto.
1288.
 ‘‘Tena metādiso vaṇṇo,
Tena me idha mijjhati;
Uppajjanti ca me bhogā,
Ye keci manaso piyā.
1289.
 ‘‘Akkhāmi te bhikkhu mahānubhāva,
Manussabhūto yamahaṃ akāsiṃ;
Tenamhi  evaṃ jalitānubhāvo,
Vaṇṇo ca me sabbadisā pabhāsatī’’ti.
Sunikkhittavimānaṃ ekādasamaṃ.
Sunikkhittavaggo sattamo niṭṭhito.
Tassuddānaṃ  –
Dve daliddā vanavihārā, bhatako gopālakaṇḍakā;
Anekavaṇṇamaṭṭhakuṇḍalī, serīsako sunikkhittaṃ;
Purisānaṃ tatiyo vaggo pavuccatīti.
Bhāṇavāraṃ catutthaṃ niṭṭhitaṃ.
Vimānavatthupāḷi niṭṭhitā.
