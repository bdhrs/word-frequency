


 sāvatthinidānaṃ  atha kho āyasmā rādho yena bhagavā tenupasaṅkami  upasaṅkamitvā bhagavantaṃ abhivādetvā ekamantaṃ nisīdi ekamantaṃ nisinno kho āyasmā rādho bhagavantaṃ etadavoca 
māro māroti bhante vuccati kittāvatā nu kho bhante māroti rūpe kho rādha sati māro vā assa māretā vā yo vā pana mīyati tasmātiha tvaṃ rādha rūpaṃ māroti passa māretāti passa mīyatīti passa rogoti passa gaṇḍoti passa sallanti passa aghanti passa aghabhūtanti passa ye naṃ evaṃ passanti te sammā passanti vedanāya sati saññāya sati saṅkhāresu sati viññāṇe sati māro vā assa māretā vā yo vā pana mīyati tasmātiha tvaṃ rādha viññāṇaṃ māroti passa māretāti passa mīyatīti passa rogoti passa gaṇḍoti passa sallanti passa aghanti passa aghabhūtanti passa ye naṃ evaṃ passanti te sammā passantīti
sammādassanaṃ pana bhante kimatthiyanti sammādassanaṃ kho rādha nibbidatthaṃ nibbidā pana bhante kimatthiyāti nibbidā kho rādha virāgatthā virāgo  pana bhante  kimatthiyoti virāgo kho rādha vimuttattho vimutti pana bhante kimatthiyāti vimutti kho rādha nibbānatthā nibbānaṃ pana bhante kimatthiyanti accayāsi  rādha pañhaṃ nāsakkhi pañhassa pariyantaṃ gahetuṃ nibbānogadhañhi rādha brahmacariyaṃ vussati nibbānaparāyanaṃ nibbānapariyosānanti paṭhamaṃ

 sāvatthinidānaṃ ekamantaṃ nisinno kho āyasmā rādho bhagavantaṃ  etadavoca  satto sattoti bhante vuccati kittāvatā nu kho bhante  sattoti vuccatīti rūpe kho rādha yo chando yo rāgo yā nandī yā taṇhā tatra satto tatra visatto tasmā sattoti vuccati vedanāya saññāya saṅkhāresu viññāṇe yo chando yo rāgo yā nandī yā taṇhā tatra satto tatra visatto tasmā sattoti vuccati
seyyathāpi rādha kumārakā vā kumārikāyo vā paṃsvāgārakehi kīḷanti yāvakīvañca tesu paṃsvāgārakesu avigatarāgā honti avigatacchandā avigatapemā avigatapipāsā avigatapariḷāhā avigatataṇhā tāva tāni paṃsvāgārakāni allīyanti keḷāyanti dhanāyanti  mamāyanti yato ca kho rādha kumārakā vā kumārikāyo vā tesu paṃsvāgārakesu vigatarāgā honti vigatacchandā vigatapemā vigatapipāsā vigatapariḷāhā vigatataṇhā atha kho tāni paṃsvāgārakāni hatthehi ca pādehi ca vikiranti vidhamanti viddhaṃsenti vikīḷaniyaṃ  karonti evameva kho rādha tumhepi rūpaṃ vikiratha vidhamatha viddhaṃsetha vikīḷaniyaṃ karotha taṇhākkhayāya paṭipajjatha vedanaṃ vikiratha vidhamatha viddhaṃsetha vikīḷaniyaṃ karotha taṇhākkhayāya paṭipajjatha saññaṃ saṅkhāre vikiratha vidhamatha viddhaṃsetha vikīḷaniyaṃ karotha taṇhākkhayāya paṭipajjatha viññāṇaṃ vikiratha vidhamatha viddhaṃsetha vikīḷaniyaṃ karotha taṇhākkhayāya paṭipajjatha taṇhākkhayo hi rādha nibbānanti dutiyaṃ

 sāvatthinidānaṃ ekamantaṃ nisinno kho āyasmā rādho bhagavantaṃ etadavoca  bhavanettinirodho  bhavanettinirodhoti  bhante vuccati katamā nu kho bhante bhavanetti katamo bhavanettinirodhoti rūpe  kho rādha yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā  ayaṃ vuccati bhavanetti tesaṃ nirodho  bhavanettinirodho vedanāya saññāya saṅkhāresu  viññāṇe yo chando adhiṭṭhānābhinivesānusayā   ayaṃ vuccati bhavanetti tesaṃ nirodho bhavanettinirodhoti tatiyaṃ

 sāvatthinidānaṃ āyasmā rādho yena bhagavā tenupasaṅkami upasaṅkamitvā bhagavantaṃ abhivādetvā ekamantaṃ nisīdi ekamantaṃ nisinnaṃ kho āyasmantaṃ rādhaṃ bhagavā etadavoca 
pariññeyye ca rādha dhamme desessāmi pariññañca pariññātāviṃ puggalañca taṃ suṇāhi sādhukaṃ manasi karohi bhāsissāmīti evaṃ bhanteti kho āyasmā rādho bhagavato paccassosi bhagavā etadavoca  katame ca rādha pariññeyyā dhammā rūpaṃ kho rādha pariññeyyo dhammo vedanā pariññeyyo dhammo saññā pariññeyyo dhammo saṅkhārā pariññeyyo dhammo viññāṇaṃ pariññeyyo dhammo ime vuccanti rādha pariññeyyā dhammā katamā ca rādha pariññā yo kho rādha rāgakkhayo dosakkhayo mohakkhayo  ayaṃ vuccati rādha pariññā katamo ca rādha pariññātāvī puggalo arahātissa vacanīyaṃ yvāyaṃ āyasmā evaṃnāmo evaṃgotto  ayaṃ vuccati rādha pariññātāvī puggaloti catutthaṃ

 sāvatthinidānaṃ ekamantaṃ nisinnaṃ kho āyasmantaṃ rādhaṃ bhagavā etadavoca  pañcime rādha upādānakkhandhā katame pañca rūpupādānakkhandho vedanupādānakkhandho saññupādānakkhandho  saṅkhārupādānakkhandho viññāṇupādānakkhandho ye hi  keci rādha samaṇā vā brāhmaṇā vā imesaṃ pañcannaṃ  upādānakkhandhānaṃ assādañca ādīnavañca nissaraṇañca yathābhūtaṃ nappajānanti na me te rādha samaṇā vā brāhmaṇā vā samaṇesu vā samaṇasammatā brāhmaṇesu vā brāhmaṇasammatā na ca pana te āyasmanto sāmaññatthaṃ vā brahmaññatthaṃ vā diṭṭheva dhamme sayaṃ abhiññā sacchikatvā upasampajja viharanti ye ca kho keci rādha samaṇā vā brāhmaṇā vā imesaṃ pañcannaṃ upādānakkhandhānaṃ assādañca ādīnavañca nissaraṇañca yathābhūtaṃ pajānanti te kho me rādha samaṇā vā brāhmaṇā vā samaṇesu ceva samaṇasammatā brāhmaṇesu ca brāhmaṇasammatā  te ca panāyasmanto sāmaññatthañca brahmaññatthañca diṭṭheva dhamme sayaṃ abhiññā sacchikatvā upasampajja viharantīti pañcamaṃ

 sāvatthinidānaṃ ekamantaṃ nisinnaṃ kho āyasmantaṃ rādhaṃ bhagavā etadavoca  pañcime rādha upādānakkhandhā katame pañca rūpupādānakkhandho viññāṇupādānakkhandho ye hi keci rādha samaṇā vā brāhmaṇā vā imesaṃ pañcannaṃ upādānakkhandhānaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānanti sayaṃ abhiññā sacchikatvā upasampajja viharantīti chaṭṭhaṃ

 sāvatthinidānaṃ  ekamantaṃ nisinnaṃ kho āyasmantaṃ rādhaṃ bhagavā etadavoca  pañcime rādha upādānakkhandhā katame pañca rūpupādānakkhandho viññāṇupādānakkhandho yato  kho rādha ariyasāvako imesaṃ pañcannaṃ upādānakkhandhānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānāti  ayaṃ vuccati rādha ariyasāvako sotāpanno avinipātadhammo niyato sambodhiparāyanoti sattamaṃ

 sāvatthinidānaṃ  ekamantaṃ nisinnaṃ kho āyasmantaṃ rādhaṃ bhagavā etadavoca  pañcime rādha upādānakkhandhā katame pañca rūpupādānakkhandho viññāṇupādānakkhandho yato kho rādha bhikkhu imesaṃ pañcannaṃ upādānakkhandhānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā anupādāvimutto hoti  ayaṃ vuccati rādha arahaṃ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimuttoti aṭṭhamaṃ

 sāvatthinidānaṃ ekamantaṃ nisinnaṃ kho āyasmantaṃ rādhaṃ bhagavā etadavoca  rūpe kho rādha yo chando yo rāgo yā nandī yā taṇhā taṃ pajahatha evaṃ taṃ rūpaṃ pahīnaṃ bhavissati ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammaṃ vedanāya yo  chando yo rāgo yā nandī yā taṇhā taṃ pajahatha  evaṃ sā vedanā pahīnā bhavissati ucchinnamūlā tālāvatthukatā anabhāvaṃkatā āyatiṃ anuppādadhammā saññāya saṅkhāresu yo chando yo rāgo yā nandī yā taṇhā taṃ pajahatha evaṃ te saṅkhārā pahīnā bhavissanti ucchinnamūlā tālāvatthukatā anabhāvaṃkatā āyatiṃ anuppādadhammā viññāṇe  yo chando yo rāgo yā nandī yā taṇhā taṃ pajahatha evaṃ taṃ viññāṇaṃ pahīnaṃ bhavissati anuppādadhammanti navamaṃ

 sāvatthinidānaṃ ekamantaṃ nisinnaṃ kho āyasmantaṃ rādhaṃ bhagavā etadavoca  rūpe kho rādha yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā te pajahatha evaṃ taṃ rūpaṃ pahīnaṃ bhavissati ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammaṃ vedanāya yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā te pajahatha evaṃ sā vedanā pahīnā  bhavissati ucchinnamūlā tālāvatthukatā anabhāvaṃkatā āyatiṃ anuppādadhammā saññāya saṅkhāresu yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā te pajahatha evaṃ te saṅkhārā pahīnā bhavissanti ucchinnamūlā tālāvatthukatā anabhāvaṃkatā āyatiṃ anuppādadhammā viññāṇe  yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā te pajahatha evaṃ taṃ viññāṇaṃ pahīnaṃ bhavissati ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammanti dasamaṃ

tassuddānaṃ 
māro satto bhavanetti pariññeyyā samaṇā duve
sotāpanno arahā ca chandarāgāpare duveti


 sāvatthinidānaṃ  ekamantaṃ nisinno kho āyasmā rādho bhagavantaṃ etadavoca  māro māroti bhante vuccati katamo nu kho bhante māroti rūpaṃ kho rādha māro vedanā māro saññā māro saṅkhārā māro viññāṇaṃ māro evaṃ passaṃ rādha sutavā ariyasāvako rūpasmimpi nibbindati vedanāyapi nibbindati saññāyapi nibbindati saṅkhāresupi nibbindati viññāṇasmimpi nibbindati nibbindaṃ virajjati virāgā vimuccati vimuttasmiṃ vimuttamiti ñāṇaṃ hoti khīṇā jāti vusitaṃ brahmacariyaṃ kataṃ karaṇīyaṃ nāparaṃ itthattāyāti pajānātīti paṭhamaṃ

 sāvatthinidānaṃ  ekamantaṃ nisinno kho āyasmā rādho bhagavantaṃ etadavoca  māradhammo māradhammoti bhante vuccati katamo nu kho bhante māradhammoti rūpaṃ kho rādha māradhammo vedanā māradhammo saññā māradhammo saṅkhārā māradhammo viññāṇaṃ māradhammo evaṃ passaṃ nāparaṃ itthattāyāti pajānātīti dutiyaṃ

 sāvatthinidānaṃ ekamantaṃ nisinno kho āyasmā rādho bhagavantaṃ etadavoca  aniccaṃ aniccanti bhante vuccati katamaṃ nu  kho bhante aniccanti rūpaṃ kho rādha aniccaṃ vedanā aniccā saññā aniccā saṅkhārā aniccā viññāṇaṃ aniccaṃ evaṃ passaṃ nāparaṃ itthattāyāti pajānātīti tatiyaṃ

 sāvatthinidānaṃ ekamantaṃ nisinno kho āyasmā rādho bhagavantaṃ etadavoca  aniccadhammo aniccadhammoti bhante vuccati katamo nu kho bhante aniccadhammoti rūpaṃ kho rādha aniccadhammo vedanā aniccadhammo  saññā aniccadhammo saṅkhārā aniccadhammo viññāṇaṃ aniccadhammo evaṃ passaṃ  nāparaṃ itthattāyāti pajānātīti catutthaṃ

 sāvatthinidānaṃ  ekamantaṃ nisinno kho āyasmā rādho bhagavantaṃ etadavoca  dukkhaṃ dukkhanti bhante vuccati katamaṃ nu kho bhante dukkhanti rūpaṃ kho rādha dukkhaṃ vedanā dukkhā saññā dukkhā saṅkhārā dukkhā viññāṇaṃ dukkhaṃ evaṃ passaṃ nāparaṃ itthattāyāti pajānātīti pañcamaṃ

 sāvatthinidānaṃ ekamantaṃ nisinno kho āyasmā rādho bhagavantaṃ etadavoca  dukkhadhammo dukkhadhammoti bhante vuccati katamo nu kho bhante dukkhadhammoti rūpaṃ kho rādha dukkhadhammo vedanā dukkhadhammo saññā dukkhadhammo saṅkhārā dukkhadhammo viññāṇaṃ dukkhadhammo evaṃ passaṃ nāparaṃ itthattāyāti pajānātīti chaṭṭhaṃ

 sāvatthinidānaṃ ekamantaṃ nisinno kho āyasmā rādho bhagavantaṃ  etadavoca  anattā anattāti bhante vuccati katamo nu kho bhante anattāti rūpaṃ kho rādha anattā vedanā anattā saññā anattā saṅkhārā anattā viññāṇaṃ anattā evaṃ passaṃ  nāparaṃ itthattāyāti pajānātīti sattamaṃ

 sāvatthinidānaṃ ekamantaṃ nisinno kho āyasmā rādho bhagavantaṃ etadavoca  anattadhammo anattadhammoti bhante vuccati katamo nu kho bhante anattadhammoti rūpaṃ kho rādha anattadhammo vedanā anattadhammo  saññā anattadhammo saṅkhārā anattadhammo viññāṇaṃ anattadhammo evaṃ passaṃ nāparaṃ itthattāyāti pajānātīti aṭṭhamaṃ

 sāvatthinidānaṃ ekamantaṃ nisinno kho āyasmā rādho bhagavantaṃ etadavoca  khayadhammo khayadhammoti bhante vuccati katamo nu kho bhante khayadhammoti rūpaṃ kho rādha khayadhammo vedanā khayadhammo saññā  khayadhammo saṅkhārā khayadhammo viññāṇaṃ khayadhammo evaṃ passaṃ nāparaṃ itthattāyāti pajānātīti navamaṃ

 sāvatthinidānaṃ ekamantaṃ nisinno kho āyasmā rādho bhagavantaṃ etadavoca  vayadhammo vayadhammoti bhante vuccati katamo nu kho bhante vayadhammoti rūpaṃ kho rādha vayadhammo vedanā vayadhammo saññā vayadhammo saṅkhārā vayadhammo viññāṇaṃ vayadhammo  evaṃ passaṃ nāparaṃ itthattāyāti pajānātīti dasamaṃ

 sāvatthinidānaṃ  ekamantaṃ nisinno kho āyasmā rādho bhagavantaṃ etadavoca  samudayadhammo samudayadhammoti bhante vuccati katamo nu kho bhante samudayadhammoti rūpaṃ kho rādha samudayadhammo vedanā samudayadhammo saññā samudayadhammo saṅkhārā samudayadhammo viññāṇaṃ samudayadhammo evaṃ passaṃ nāparaṃ itthattāyāti pajānātīti ekādasamaṃ

 sāvatthinidānaṃ ekamantaṃ nisinno kho āyasmā rādho bhagavantaṃ etadavoca  nirodhadhammo nirodhadhammoti  bhante vuccati katamo nu kho bhante nirodhadhammoti rūpaṃ kho rādha nirodhadhammo vedanā nirodhadhammo saññā nirodhadhammo saṅkhārā nirodhadhammo viññāṇaṃ nirodhadhammo evaṃ passaṃ nāparaṃ itthattāyāti pajānātīti dvādasamaṃ

tassuddānaṃ 
māro  ca māradhammo ca aniccena apare duve
dukkhena ca duve vuttā anattena  tatheva ca
khayavayasamudayaṃ nirodhadhammena dvādasāti


 sāvatthinidānaṃ  ekamantaṃ nisinno kho āyasmā rādho bhagavantaṃ etadavoca  sādhu me bhante bhagavā saṃkhittena dhammaṃ desetu yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyyanti
yo kho rādha māro tatra te chando pahātabbo rāgo pahātabbo chandarāgo pahātabbo  ko ca rādha māro rūpaṃ kho rādha māro tatra te chando pahātabbo rāgo pahātabbo chandarāgo pahātabbo  vedanā māro tatra te chando pahātabbo saññā māro tatra te chando pahātabbo saṅkhārā māro tatra te chando pahātabbo viññāṇaṃ māro tatra te chando pahātabbo yo kho rādha māro tatra te chando pahātabbo rāgo pahātabbo chandarāgo pahātabboti
 yo kho rādha māradhammo tatra te chando pahātabbo rāgo pahātabbo chandarāgo pahātabbo
 yaṃ  kho rādha aniccaṃ
 yo  kho rādha aniccadhammo
 yaṃ kho rādha dukkhaṃ
 yo kho rādha dukkhadhammo
 yo  kho rādha anattā
 yo  kho rādha anattadhammo
 yo kho rādha khayadhammo
 yo kho rādha vayadhammo
 yo kho rādha samudayadhammo tatra te chando pahātabbo rāgo pahātabbo chandarāgo pahātabbo

 sāvatthinidānaṃ ekamantaṃ nisinno kho āyasmā rādho bhagavantaṃ etadavoca  sādhu me bhante bhagavā saṃkhittena dhammaṃ desetu yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyyanti
yo  kho rādha nirodhadhammo tatra te chando pahātabbo rāgo pahātabbo chandarāgo pahātabbo ko ca rādha nirodhadhammo rūpaṃ kho rādha nirodhadhammo tatra te chando pahātabbo vedanā nirodhadhammo tatra te chando pahātabbo saññā nirodhadhammo tatra te chando pahātabbo saṅkhārā nirodhadhammo tatra te chando pahātabbo viññāṇaṃ nirodhadhammo tatra te chando pahātabbo yo kho rādha nirodhadhammo tatra te chando pahātabbo rāgo pahātabbo chandarāgo pahātabboti 

tassuddānaṃ 
māro  ca māradhammo ca aniccena apare duve
dukkhena ca duve vuttā anattena tatheva ca
khayavayasamudayaṃ nirodhadhammena dvādasāti


 sāvatthinidānaṃ  ekamantaṃ nisinnaṃ kho āyasmantaṃ rādhaṃ bhagavā etadavoca  yo kho rādha māro tatra te chando pahātabbo rāgo pahātabbo chandarāgo pahātabbo ko ca rādha māro rūpaṃ kho rādha māro tatra te chando pahātabbo viññāṇaṃ māro tatra te chando pahātabbo yo kho rādha māro tatra te chando pahātabbo rāgo pahātabbo chandarāgo pahātabboti
 yo kho rādha māradhammo tatra te chando pahātabbo rāgo pahātabbo chandarāgo  pahātabbo
 yaṃ kho rādha aniccaṃ
 yo kho rādha aniccadhammo
 yaṃ  kho rādha dukkhaṃ
 yo kho rādha dukkhadhammo
 yo kho rādha anattā
 yo kho rādha anattadhammo
 yo kho rādha khayadhammo
 yo kho rādha vayadhammo
 yo  kho rādha samudayadhammo tatra te chando pahātabbo rāgo pahātabbo chandarāgo  pahātabbo

 sāvatthinidānaṃ ekamantaṃ nisinnaṃ kho āyasmantaṃ rādhaṃ bhagavā etadavoca  yo kho rādha nirodhadhammo tatra te chando pahātabbo rāgo pahātabbo chandarāgo pahātabbo ko ca rādha nirodhadhammo rūpaṃ  kho rādha nirodhadhammo tatra te chando pahātabbo rāgo pahātabbo chandarāgo pahātabbo vedanā saññā saṅkhārā viññāṇaṃ nirodhadhammo tatra te chando pahātabbo rāgo pahātabbo chandarāgo pahātabbo yo kho rādha nirodhadhammo tatra te chando pahātabbo rāgo pahātabbo chandarāgo pahātabboti

tassuddānaṃ 
māro ca māradhammo ca aniccena apare duve
dukkhena ca duve vuttā anattena tatheva ca
khayavayasamudayaṃ nirodhadhammena dvādasāti

