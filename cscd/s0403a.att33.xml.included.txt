

 aṭṭhamassa paṭhame savighātanti saupaghātaṃ sopaddavaṃ sapariḷāhanti kāyikacetasikena pariḷāhena sapariḷāhaṃ pāṭikaṅkhāti icchitabbā avassaṃbhāvinī

 dutiye mānanti jātiādīhi maññanaṃ omānanti hīnohamasmīti mānaṃ atimānanti atikkamitvā pavattaṃ accuṇṇatimānaṃ adhimānanti adhigatamānaṃ thambhanti kodhamānehi thaddhabhāvaṃ atinipātanti hīnassa hīnohamasmīti mānaṃ

 tatiye uttarimanussadhammāti manussadhammato uttari alamariyañāṇadassanavisesanti ariyabhāvaṃ kātuṃ samatthaṃ ñāṇadassanavisesaṃ cattāro magge cattāri ca phalānīti attho kuhananti tividhaṃ kuhanavatthuṃ lapananti lābhatthikatāya ukkhipitvā avakkhipitvā vā lapanaṃ

 catutthe yoni cassa āraddhā hotīti kāraṇañcassa paripuṇṇaṃ paggahitaṃ hoti dhammārāmoti dhamme ratiṃ vindati bhāvanāya ramati bhāvento vā ramatīti bhāvanārāmo pahāne ramati pajahanto vā ramatīti pahānārāmo tividhe paviveke ramatīti pavivekārāmo abyāpajjhe niddukkhabhāve ramatīti abyāpajjhārāmo nippapañcasaṅkhāte nibbāne ramatīti nippapañcārāmo

 pañcame na āyakusaloti na āgamanakusalo na apāyakusaloti na apagamanakusalo chandanti kattukamyatāchandaṃ na ārakkhatīti na rakkhati

 chaṭṭhe ālokabahuloti ñāṇālokabahulo yogabahuloti yoge bahulaṃ karoti vedabahuloti pītipāmojjabahulo asantuṭṭhibahuloti  kusaladhammesu asantuṭṭho anikkhittadhuroti aṭṭhapitadhuro paggahitavīriyo uttari ca patāretīti sampati ca uttariñca vīriyaṃ karoteva sattamaṃ uttānameva

 aṭṭhame pagabbhoti kāyapāgabbhiyādīhi samannāgato navamaṃ uttānatthameva dasame vighātavāti mahicchataṃ nissāya uppannena lobhadukkhena dukkhito sesaṃ sabbattha uttānamevāti

