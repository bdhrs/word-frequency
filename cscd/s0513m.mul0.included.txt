







 apaṇṇakaṃ  ṭhānameke dutiyaṃ āhu takkikā
etadaññāya medhāvī taṃ gaṇhe yadapaṇṇakanti 



 akilāsuno  vaṇṇupathe  khaṇantā udaṅgaṇe tattha papaṃ avinduṃ
evaṃ munī vīriya  balūpapanno akilāsu vinde hadayassa santinti



 idha  ce naṃ  virādhesi saddhammassa niyāmataṃ 
ciraṃ tvaṃ anutappesi  serivāyaṃva vāṇijoti



 appakenapi medhāvī pābhatena vicakkhaṇo
samuṭṭhāpeti attānaṃ aṇuṃ aggiṃva sandhamanti



 kimagghati taṇḍulanāḷikāya assāna mūlāya vadehi rāja 
bārāṇasiṃ santarabāhirato  ayamagghati taṇḍulanāḷikāti 



 hiriottappasampannā  sukkadhammasamāhitā
santo sappurisā loke devadhammāti vuccareti



 putto tyāhaṃ mahārāja tvaṃ maṃ posa janādhipa
aññepi devo poseti kiñca  devo sakaṃ pajanti



 api  ataramānānaṃ phalāsāva samijjhati
vipakkabrahmacariyosmi evaṃ jānāhi gāmaṇīti



 uttamaṅgaruhā mayhaṃ ime jātā vayoharā
pātubhūtā devadūtā pabbajjāsamayo mamāti



 yañca  aññe na rakkhanti yo ca aññe na rakkhati
sa ve rāja sukhaṃ seti kāmesu anapekkhavāti


tassuddānaṃ 
varāpaṇṇaka vaṇṇupatha serivaro suvicakkhaṇa taṇḍulanāḷikassā
hiri puttavaruttagāmaṇinā yo ca na rakkhati tena dasāti



 hoti sīlavataṃ attho paṭisanthāra  vuttinaṃ
lakkhaṇaṃ passa āyantaṃ ñātisaṅghapurakkhataṃ 
atha passasimaṃ kāḷaṃ suvihīnaṃva ñātibhīti



 nigrodhameva  seveyya na sākhamupasaṃvase
nigrodhasmiṃ mataṃ seyyo yañce sākhasmi  jīvitanti



 dhiratthu kaṇḍinaṃ sallaṃ purisaṃ gāḷhavedhinaṃ
dhiratthu taṃ janapadaṃ yatthitthī pariṇāyikā
te cāpi dhikkitā  sattā ye itthīnaṃ vasaṃgatāti



 na kiratthi rasehi pāpiyo āvāsehi va  santhavehi vā
vātamigaṃ gahananissitaṃ  vasamānesi rasehi sañjayoti



 aṭṭhakkhuraṃ kharādiye migaṃ vaṅkātivaṅkinaṃ
sattahi  kālātikkantaṃ  na naṃ ovaditussaheti



 migaṃ  tipallattha  manekamāyaṃ aṭṭhakkhuraṃ aḍḍharattāpapāyiṃ 
ekena sotena chamāssasanto chahi kalāhitibhoti  bhāgineyyoti



 kāḷe  vā yadi vā juṇhe yadā vāyati māluto
vātajāni hi sītāni ubhotthamaparājitāti



 evaṃ ce sattā jāneyyuṃ dukkhāyaṃ jātisambhavo
na pāṇo pāṇinaṃ haññe pāṇaghātī hi socatīti



 sace  mucce  pecca mucce  muccamāno hi bajjhati
na hevaṃ dhīrā muccanti mutti bālassa bandhananti



 disvā padamanuttiṇṇaṃ disvānotaritaṃ padaṃ
naḷena vāriṃ pissāma  neva  maṃ tvaṃ vadhissasīti


tassuddānaṃ 
atha  lakkhaṇa sākha dhiratthu puna na kiratthi rasehi kharādiyā
atibhoti vara  māluta pāṇa muccena naḷaavhayanena bhavanti dasāti



 ñātametaṃ  kuruṅgassa yaṃ tvaṃ sepaṇṇi siyyasi 
aññaṃ  sepaṇṇi gacchāmi na me te ruccate phalanti



 ye kukkurā rājakulamhi vaddhā koleyyakā vaṇṇabalūpapannā
teme na vajjhā mayamasma vajjhā nāyaṃ saghaccā dubbalaghātikāyanti



 api passena semāno sallebhi sallalīkato
seyyova vaḷavā gojo  yuñja maññeva sārathīti



 yadā yadā yattha yadā yattha yattha yadā yadā
ājañño kurute vegaṃ hāyanti tattha vāḷavāti



 aññamaññehi  titthehi assaṃ pāyehi sārathi
accāsanassa puriso pāyāsassapi tappatīti



 purāṇacorāna  vaco nisamma mahiḷāmukho pothayamanvacārī
susaññatānañhi vaco nisamma gajuttamo sabbaguṇesu aṭṭhāti



 nālaṃ kabaḷaṃ padātave na ca piṇḍaṃ na kuse na ghaṃsituṃ
maññāmi abhiṇhadassanā nāgo snehamakāsi  kukkureti



 manuññameva  bhāseyya nāmanuññaṃ kudācanaṃ
manuññaṃ bhāsamānassa garuṃ bhāraṃ udaddhari
dhanañca naṃ alābhesi tena cattamano ahūti



 yato yato garu dhuraṃ yato gambhīravattanī
tadāssu kaṇhaṃ yuñjanti svāssu taṃ vahate dhuranti



 mā  munikassa pihayi āturannāni bhuñjati
appossukko bhusaṃ khāda etaṃ dīghāyulakkhaṇanti


tassuddānaṃ 
kuruṅgassa  kukkuragojavaro puna vāḷavassasirivhayano 
mahiḷāmukhanāmanuññavaro vahate dhura munikena dasāti



 kulāvakā  mātali simbalismiṃ īsāmukhena parivajjayassu
kāmaṃ cajāma asuresu pāṇaṃ mā me dijā vikkulavā  ahesunti



 rudaṃ manuññaṃ rucirā ca piṭṭhi veḷuriyavaṇṇūpanibhā  ca gīvā
byāmamattāni ca pekhuṇāni naccena te dhītaraṃ no dadāmīti
naccajātakaṃ dutiyaṃ


 sammodamānā  gacchanti jālamādāya pakkhino
yadā te vivadissanti tadā ehinti me vasanti



 na  maṃ sītaṃ na maṃ uṇhaṃ na maṃ jālasmi bādhanaṃ
yañca maṃ maññate macchī aññaṃ so ratiyā gatoti
macchajātakaṃ catutthaṃ


 santi  pakkhā apatanā santi pādā avañcanā
mātāpitā ca nikkhantā jātaveda paṭikkamāti



 yaṃ nissitā jagatiruhaṃ vihaṅgamā svāyaṃ aggiṃ pamuñcati
disā bhajatha vakkaṅgā  jātaṃ saraṇato bhayanti



 ye vuḍḍha  mapacāyanti narā dhammassa kovidā
diṭṭheva dhamme pāsaṃsā samparāye ca suggatīti



 nāccantaṃ  nikatippañño nikatyā sukhamedhati
ārādheti nikatippañño  bako kakkaṭakāmivāti



 maññe  sovaṇṇayo rāsi soṇṇamālā ca nandako
yattha dāso āmajāto ṭhito thullāni  gajjatīti



 kāmaṃ  patāmi nirayaṃ uddhaṃpādo avaṃsiro
nānariyaṃ karissāmi handa piṇḍaṃ paṭiggahāti


tassuddānaṃ 
sirimātali dhītara pakkhivaro ratiyāgato mātāpitā ca puna
jagatīruha vuḍḍha sukakkaṭako tathā nandakapiṇḍavarena dasāti



 yo  atthakāmassa hitānukampino ovajjamāno na karoti sāsanaṃ
ajiyā pādamolamba  mittako viya socatīti



 yo  atthakāmassa hitānukampino ovajjamāno na karoti sāsanaṃ
kapotakassa vacanaṃ akatvā amittahatthatthagatova setīti



 yo atthakāmassa hitānukampino ovajjamāno na karoti sāsanaṃ
evaṃ so nihato seti veḷukassa yathā pitāti



 seyyo  amitto matiyā upeto na tveva mitto mativippahīno
makasaṃ vadhissanti hi eḷamūgo putto pitu abbhidā uttamaṅganti



 seyyo amitto medhāvī yañce bālānukampako
passa rohiṇikaṃ jammiṃ mātaraṃ hantvāna socatīti



 na ve anatthakusalena atthacariyā sukhāvahā
hāpeti atthaṃ dummedho kapi ārāmiko yathāti



 na  ve anatthakusalena atthacariyā sukhāvahā
hāpeti atthaṃ dummedho koṇḍañño vāruṇiṃ yathāti



 anupāyena  yo atthaṃ icchati so vihaññati
cetā haniṃsu vedabbaṃ  sabbe te byasanamajjhagūti



 nakkhattaṃ  paṭimānentaṃ attho bālaṃ upaccagā
attho atthassa nakkhattaṃ kiṃ karissanti tārakāti



 dummedhānaṃ sahassena yañño me upayācito
idāni khohaṃ yajissāmi bahu  adhammiko janoti


tassuddānaṃ 
atha mittaka mātu kapotavaro tathā veḷūka eḷamūgo rohiṇī
kapi  vāruṇi cetacarā ca puna tathā tāraka yaññavarena dasāti




 āsīsetheva  puriso na nibbindeyya paṇḍito
passāmi vohaṃ attānaṃ yathā icchiṃ tathā ahūti



 vāyametheva puriso na nibbindeyya paṇḍito
passāmi vohaṃ attānaṃ udakā thalamubbhatanti



 tatheva  puṇṇā pātiyo aññāyaṃ vattate kathā
ākāraṇena  jānāmi na cāyaṃ bhaddikā surāti



 nāyaṃ  rukkho durāruho napi gāmato ārakā
ākāraṇena jānāmi nāyaṃ sāduphalo dumoti



 yo alīnena cittena alīnamanaso naro
bhāveti kusalaṃ dhammaṃ yogakkhemassa pattiyā
pāpuṇe anupubbena sabbasaṃyojanakkhayanti



 yo  pahaṭṭhena cittena pahaṭṭhamanaso naro
bhāveti kusalaṃ dhammaṃ yogakkhemassa pattiyā
pāpuṇe anupubbena sabbasaṃyojanakkhayanti



 yassete caturo dhammā vānarinda yathā tava
saccaṃ dhammo dhiti  cāgo diṭṭhaṃ so ativattatīti



 yassete  ca  tayo dhammā vānarinda yathā tava
dakkhiyaṃ sūriyaṃ paññā diṭṭhaṃ so ativattatīti



 dhame dhame nātidhame atidhantañhi pāpakaṃ
dhantena hi sataṃ laddhaṃ atidhantena nāsitanti



 dhame dhame nātidhame atidhantañhi pāpakaṃ
dhantenādhigatā bhogā te tāto vidhamī dhamanti


tassuddānaṃ 
yathā  icchiṃ tathāhudakā thalā sura sāduphalo ca alīnamano
sampahaṭṭhamano  caturo ca tayo sataladdhaka bhogadhanena dasāti



 asā lokitthiyo nāma velā tāsaṃ na vijjati
sārattā ca pagabbhā ca sikhī sabbaghaso yathā
tā hitvā pabbajissāmi vivekamanubrūhayanti



 yaṃ  brāhmaṇo avādesi vīṇaṃ samukhaveṭhito
aṇḍabhūtā bhatā bhariyā tāsu ko jātu vissaseti



 kodhanā akataññū ca pisuṇā mittabhedikā 
brahmacariyaṃ cara bhikkhu so sukhaṃ na vihāhasīti 



 mā  su nandi icchati maṃ mā su soci na micchati 
thīnaṃ bhāvo durājāno macchassevodake gatanti



 yathā  nadī ca pantho ca pānāgāraṃ sabhā papā
evaṃ lokitthiyo nāma nāsaṃ kujjhanti paṇḍitāti



 ekā icchā pure āsi aladdhā mudulakkhaṇaṃ
yato laddhā aḷārakkhī icchā icchaṃ vijāyathāti



 ucchaṅge deva me putto pathe dhāvantiyā pati
tañca desaṃ na passāmi yato sodariyamānayeti 



 yasmiṃ  mano nivisati cittañcāpi  pasīdati
adiṭṭhapubbake pose kāmaṃ tasmimpi vissaseti



 dhiratthu taṃ visaṃ vantaṃ yamahaṃ jīvitakāraṇā
vantaṃ paccāvamissāmi  mataṃ me jīvitā varanti



 na taṃ jitaṃ sādhu jitaṃ yaṃ jitaṃ avajīyati
taṃ kho jitaṃ sādhu jitaṃ yaṃ jitaṃ nāvajīyatīti


tassuddānaṃ 
sikhīsabbaghasopi  ca vīṇavaro pisuṇā mittabhedikā nandī nadī
mudulakkhaṇa sodariyā ca mano visa sādhujitena bhavanti dasāti



 yo  pubbe karaṇīyāni pacchā so kātumicchati
varuṇakaṭṭha  bhañjova sa pacchā manutappatīti



 akataññussa  posassa niccaṃ vivaradassino
sabbaṃ ce pathaviṃ  dajjā neva naṃ abhirādhayeti



 saccaṃ kirevamāhaṃsu narā ekacciyā idha
kaṭṭhaṃ niplavitaṃ  seyyo na tvevekacciyo naroti



 sādhū sambahulā ñātī api rukkhā araññajā
vāto  vahati ekaṭṭhaṃ brahantampi vanappatinti



 abhitthanaya  pajjunna nidhiṃ kākassa nāsaya
kākaṃ sokāya randhehi mañca sokā pamocayāti



 asaṅkiyomhi gāmamhi araññe natthi me bhayaṃ
ujuṃ maggaṃ samārūḷho mettāya karuṇāya cāti



 usabhā  rukkhā gāviyo gavā ca asso kaṃso siṅgālī  ca kumbho
pokkharaṇī ca apākacandanaṃ lābūni sīdanti silā plavanti
maṇḍūkiyo kaṇhasappe gilanti kākaṃ supaṇṇā parivārayanti
tasā  vakā eḷakānaṃ bhayāhi vipariyāso  vattati nayidha matthīti



 ubho khañjā ubho kuṇī ubho visamacakkhukā 
ubhinnaṃ piḷakā  jātā nāhaṃ passāmi illisanti



 yato  viluttā ca hatā ca gāvo daḍḍhāni gehāni jano ca nīto
athāgamā puttahatāya putto kharassaraṃ ḍiṇḍimaṃ  vādayantoti



 yaṃ te pavikatthitaṃ pure atha te pūtisarā sajanti pacchā
ubhayaṃ  na sameti bhīmasena yuddhakathā ca idañca te vihaññanti


tassuddānaṃ 
varuṇā akataññūvare tu saccavaraṃ savanappatinā ca abhitthanaya
karuṇāya silāplava illisato puna ḍiṇḍimapūtisarena dasāti



 apāyimha  anaccimha agāyimha rudimha ca
visaññikaraṇiṃ pitvā  diṭṭhā nāhumha vānarāti



 atikkamma  ramaṇakaṃ sadāmattañca dūbhakaṃ
svāsi pāsāṇamāsīno yasmā jīvaṃ na mokkhasīti



 mitto have sattapadena hoti sahāyo pana dvādasakena hoti
māsaḍḍhamāsena ca ñāti hoti tatuttariṃ attasamopi hoti
sohaṃ kathaṃ attasukhassa hetu cirasanthutaṃ  kāḷakaṇṇiṃ jaheyyanti



 ārogyamicche paramañca lābhaṃ sīlañca vuddhānumataṃ sutañca
dhammānuvattī ca alīnatā ca atthassa dvārā pamukhā chaḷeteti



 āyatiṃ  dosaṃ nāññāya yo kāme paṭisevati
vipākante hananti naṃ kiṃpakkamiva bhakkhitanti



 sīlaṃ  kireva kalyāṇaṃ sīlaṃ loke anuttaraṃ
passa ghoraviso nāgo sīlavāti na haññatīti



 yassa  maṅgalā samūhatāse  uppātā  supinā ca lakkhaṇā ca
so  maṅgaladosavītivatto yugayogādhigato na jātumetīti



 kalyāṇimeva muñceyya na hi muñceyya pāpikaṃ
mokkho kalyāṇiyā sādhu mutvā tappati pāpikanti



 vācāva  kira te āsi saṇhā sakhilabhāṇino
tiṇamatte asajjittho no ca nikkhasataṃ haranti



 yo pubbe katakalyāṇo katattho nāvabujjhati
pacchā kicce samuppanne kattāraṃ nādhigacchatīti


tassuddānaṃ 
apāyimha ca dūbhakaṃ sattapadaṃ chaḷadvara ca āyatinā ca puna
ahisīlava maṅgali pāpikassā sataṃnikkha katatthavarena dasāti



 littaṃ  paramena tejasā gilamakkhaṃ  puriso na bujjhati
gila re gila pāpadhuttaka pacchā te kaṭukaṃ bhavissatīti



 ukkaṭṭhe sūramicchanti mantīsu akutūhalaṃ
piyañca annapānamhi atthe jāte ca paṇḍitanti



 na vissase avissatthe vissatthepi na vissase
vissāsā bhayamanveti sīhaṃva migamātukāti 



 sotatto sosindo  ceva eko bhiṃsanake vane
naggo na caggimāsīno esanāpasuto munīti



 aniccā  vata saṅkhārā uppādavayadhammino
uppajjitvā nirujjhanti tesaṃ vūpasamo sukhoti



 samatittikaṃ  anavasekaṃ telapattaṃ yathā parihareyya
evaṃ sacittamanurakkhe patthayāno disaṃ agatapubbanti



 jīvakañca  mataṃ disvā dhanapāliñca duggataṃ
panthakañca vane mūḷhaṃ pāpako punarāgatoti



 sādhu  kho paṇḍito nāma na tveva atipaṇḍito
atipaṇḍitena puttena manamhi upakūḷitoti 



 parosahassampi samāgatānaṃ kandeyyuṃ te vassasataṃ apaññā
ekova seyyo puriso sapañño yo bhāsitassa vijānāti atthanti



 asātaṃ sātarūpena piyarūpena appiyaṃ
dukkhaṃ sukhassa rūpena pamattamativattatīti


tassuddānaṃ 
gilamakkhakutūhala  mātukassā muninā ca aniccata pattavaraṃ
dhanapālivaro atipaṇḍitako saparosahassaasātadasāti




 parosataṃ  cepi samāgatānaṃ jhāyeyyuṃ te vassasataṃ apaññā
ekova seyyo puriso sapañño yo bhāsitassa vijānāti atthanti



 yo dukkhaphuṭṭhāya bhaveyya tāṇaṃ so me pitā dubbhi  vane karoti
sā kassa kandāmi vanassa majjhe yo tāyitā so sahasaṃ  karotīti



 yattha  verī nivisati  na vase tattha paṇḍito
ekarattaṃ dirattaṃ vā dukkhaṃ vasati verisūti



 catubbhi aṭṭhajjhagamā aṭṭhāhipi ca soḷasa
soḷasāhi ca bāttiṃsa  atricchaṃ cakkamāsado
icchāhatassa posassa cakkaṃ bhamati matthaketi



 bahumpetaṃ  vane kaṭṭhaṃ vāto bhañjati dubbalaṃ
tassa ce bhāyasī nāga kiso nūna bhavissasīti



 sukhaṃ vata maṃ jīvantaṃ  pacamānā udañcanī
corī jāyappavādena telaṃ loṇañca yācatīti



 sādhu  kho sippakaṃ nāma api yādisa kīdisaṃ
passa khañjappahārena laddhā gāmā catuddisāti



 sikkheyya sikkhitabbāni santi tacchandino  janā
bāhiyā hi  suhannena rājānamabhirādhayīti



 yathanno puriso hoti tathannā tassa devatā
āharetaṃ kuṇḍapūvaṃ  mā me bhāgaṃ vināsayāti



 sabbasaṃhārako  natthi suddhaṃ kaṅgu pavāyati
alikaṃ bhāyatiyaṃ dhuttī saccamāha mahallikāti


tassuddānaṃ 
saparosata tāyita verī  puna bhamacakkatha nāgasirivhayano
sukhakañca vata sippaka bāhiyā kuṇḍapūva mahallikakā ca dasāti



 haṃci  tuvaṃ evamaññasi seyyo puttena pitāti rājaseṭṭha
handassatarassa te ayaṃ assatarassa hi gadrabho pitāti



 yena sattubilaṅgā ca diguṇapalāso ca pupphito
yena dadāmi  tena vadāmi yena na dadāmi  na tena vadāmi
esa  maggo yavamajjhakassa etaṃ channapathaṃ vijānāhīti



 saddahāsi  siṅgālassa  surāpītassa brāhmaṇa
sippikānaṃ sataṃ natthi kuto kaṃsasatā duveti



 bahucintī  appacintī ubho jāle abajjhare
mitacintī pamocesī ubho tattha samāgatāti



 yāyañña  manusāsati sayaṃ loluppacārinī
sāyaṃ vipakkhikā seti hatā cakkena sāsikāti 



 atikaramakarācariya  mayhampetaṃ na ruccati
catutthe laṅghayitvāna pañcamāyasi āvutoti



 accuggatātilapatā  ativelaṃ pabhāsitā
vācā hanati dummedhaṃ tittiraṃvātivassitanti



 nācintayanto puriso visesamadhigacchati
cintitassa phalaṃ passa muttosmi vadhabandhanāti



 amātāpitarasaṃvaddho  anācerakule vasaṃ
nāyaṃ kālaṃ akālaṃ vā abhijānāti kukkuṭoti



 abaddhā  tattha bajjhanti yattha bālā pabhāsare
baddhāpi tattha muccanti yattha dhīrā pabhāsareti


tassuddānaṃ 
atha gadrabha sattuva kaṃsasataṃ bahucinti sāsikāyātikara
ativela visesamanācariyova dhīrāpabhāsaratena dasāti



 kare sarikkho atha vāpi seṭṭho nihīnako vāpi kareyya eko
kareyyumete  byasane uttamatthaṃ yathā ahaṃ kusanāḷi rucāyanti



 yasaṃ  laddhāna dummedho anatthaṃ carati attano
attano ca paresañca hiṃsāya paṭipajjatīti



 asabbatthagāmiṃ vācaṃ bālo sabbattha bhāsati
nāyaṃ dadhiṃ vedi na  naṅgalīsaṃ dadhippayaṃ  maññati naṅgalīsanti



 vāyametheva  puriso na nibbindeyya paṇḍito
vāyāmassa phalaṃ passa bhuttā ambā anītihanti



 bahumpi so vikattheyya aññaṃ janapadaṃ gato
anvāgantvāna dūseyya bhuñja bhoge kaṭāhakāti



 tadevekassa  kalyāṇaṃ tadevekassa pāpakaṃ
tasmā sabbaṃ na kalyāṇaṃ sabbaṃ vāpi na pāpakanti



 te desā tāni vatthūni ahañca vanagocaro
anuvicca kho taṃ gaṇheyyuṃ piva  khīraṃ kalaṇḍukāti



 yo  ve dhammaṃ dhajaṃ  katvā nigūḷho pāpamācare
vissāsayitvā bhūtāni biḷāraṃ nāma taṃ vatanti



 nāyaṃ sikhā puññahetu ghāsahetu ayaṃ sikhā
nāṅguṭṭhagaṇanaṃ yāti alaṃ te hotu aggikāti



 yathā  vācā ca bhuñjassu yathā bhuttañca byāhara
ubhayaṃ te na sameti vācā bhuttañca kosiyeti


tassuddānaṃ 
kusanāḷisirivhayano ca yasaṃ dadhi mamba kaṭāhakapañcamako
atha pāpaka khīra biḷāravataṃ sikhi kosiyasavhayanena dasāti



 asampadānenitarītarassa bālassa mittāni kalī bhavanti
tasmā harāmi bhusaṃ aḍḍhamānaṃ mā me mitti jīyittha sassatāyanti



 kusalūpadese  dhitiyā daḷhāya ca anivattitattābhayabhīrutāya  ca
na rakkhasīnaṃ vasamāgamimhase sa sotthibhāvo mahatā bhayena meti



 khemaṃ yahiṃ tattha arī udīrito  dakassa majjhe jalate ghatāsano
na ajja vāso mahiyā mahīruhe disā bhajavho saraṇājja no bhayanti



 ye  saññino tepi duggatā yepi asaññino tepi duggatā
etaṃ ubhayaṃ vivajjaya taṃ  samāpattisukhaṃ anaṅgaṇanti



 candābhaṃ sūriyābhañca yodha paññāya gādhati
avitakkena jhānena hoti ābhassarūpagoti



 yaṃ  laddhaṃ tena tuṭṭhabbaṃ atilobho hi pāpako
haṃsarājaṃ gahetvāna suvaṇṇā parihāyathāti



 yattheko labhate babbu dutiyo tattha jāyati
tatiyo ca catuttho ca idaṃ te babbukā bilanti



 kiṃ te jaṭāhi dummedha kiṃ te ajinasāṭiyā
abbhantaraṃ  te gahanaṃ bāhiraṃ parimajjasīti



 akkhī bhinnā paṭo naṭṭho sakhigehe ca bhaṇḍanaṃ
ubhato paduṭṭhā kammantā  udakamhi thalamhi cāti



 niccaṃ  ubbiggahadayā sabbalokavihesakā
tasmā nesaṃ vasā natthi kākānamhāka  ñātinanti


tassuddānaṃ 
itarītara  rakkhasi khemiyo ca parosatapañhena ābhassaro puna
atha haṃsavaruttamababbujaṭaṃ paṭanaṭṭhaka kākavarena dasāti



 na  pāpajanasaṃsevī accantasukhamedhati
godhākulaṃ  kakaṇṭāva  kaliṃ pāpeti attananti



 etañhi te durājānaṃ yaṃ sesi matasāyikaṃ
yassa te kaḍḍhamānassa hatthā daṇḍo na muccatīti



 lasī ca te nipphalitā matthako ca padālito 
sabbā te phāsukā bhaggā ajja kho tvaṃ virocasīti



 bahumpetaṃ  asabbhi  jātaveda yaṃ taṃ vāladhinābhipūjayāma
maṃsārahassa  natthajja maṃsaṃ naṅguṭṭhampi bhavaṃ paṭiggahātūti



 na  tvaṃ rādha vijānāsi aḍḍharatte anāgate
abyayataṃ  vilapasi virattā kosiyāyaneti



 api nu hanukā santā mukhañca parisussati
oramāma na pārema pūrateva mahodadhīti



 nayidaṃ dukkhaṃ aduṃ dukkhaṃ yaṃ maṃ tudati vāyaso
yaṃ sāmā puppharattena kattikaṃ nānubhossatīti



 nāhaṃ  punaṃ na ca punaṃ na cāpi apunappunaṃ
hatthibondiṃ pavekkhāmi tathā hi bhayatajjitoti



 ekapaṇṇo ayaṃ rukkho na bhūmyā caturaṅgulo
phalena visakappena mahāyaṃ kiṃ bhavissatīti



 asantaṃ  yo paggaṇhāti asantaṃ cūpasevati
tameva ghāsaṃ kurute byaggho sañjīvako yathāti


tassuddānaṃ 
sukhamedhati daṇḍavaro ca puna lasi vāladhi pañcamarādhavaro
samahodadhi  kattika bondi puna caturaṅgulabyagghavarena dasāti

atha vagguddānaṃ 
apaṇṇakaṃ sīlavaggakuruṅga kulāvakaṃ atthakāmena pañcamaṃ
āsīso itthivaruṇaṃ apāyi littavaggena te dasa
parosataṃ haṃci kusanāḷi  asampadaṃ kakaṇṭakavaggo


