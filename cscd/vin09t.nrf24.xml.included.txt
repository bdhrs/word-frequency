


lasuṇanti  kiñcāpi avisesena vuttaṃ tathāpi magadhesu jātaṃ lasuṇameva idhādhippetaṃ tampi bhaṇḍikalasuṇamevāti āha magadharaṭṭhe jātantiādi
bhaṇḍikalasuṇanti poṭṭalikalasuṇameva sampuṇṇamiñjānametaṃ adhivacanaṃ tenāha na ekadvitimiñjakanti ajjhohāre ajjhohāreti  ettha sace dve tayo bhaṇḍike ekatoyeva saṅkhāditvā ajjhoharati ekaṃ pācittiyaṃ bhañjitvā ekekamiñjakaṃ khādantiyā pana payogagaṇanāya pācittiyāni
palaṇḍukādīnaṃ vaṇṇena vā miñjāya vā nānāttaṃ veditabbaṃ  vaṇṇena tāva palaṇḍuko nāma paṇḍuvaṇṇo hoti bhañjanako lohitavaṇṇo haritako haritapaṇṇavaṇṇo miñjāya pana palaṇḍukassa ekā miñjā hoti bhañjanakassa dve haritakassa tisso cāpalasuṇo amiñjako aṅkuramattameva hi tassa hoti mahāpaccariyādīsu pana palaṇḍukassa tīṇi miñjāni bhañjanakassa dve haritakassa ekanti  vuttaṃ ete palaṇḍukādayo sabhāveneva vaṭṭanti sūpasampākādīsu pana māgadhakampi vaṭṭati tañhi paccamānesu muggasūpādīsu vā macchamaṃsavikatiyā vā tele vā badarasāḷavādīsu vā ambilasākādīsu vā uttaribhaṅgesu vā yattha katthaci antamaso yāgubhattepi pakkhittaṃ vaṭṭati badarasāḷavaṃ  nāma badaraphalāni sukkhāpetvā cuṇṇetvā kattabbā khādanīyavikati


paṭicchannokāseti  etassa vibhāgadassanatthaṃ upakacchakesu ca muttakaraṇe cāti atthoti vuttaṃ
ābādhapaccayāti kaṇḍukacchuādiābādhapaccayā saṃharāpentiyā anāpatti bhikkhussa ettha ca lasuṇe ca dukkaṭanti  porāṇā


talaghātaketi matthake pahāradāne tañca kho talaṃ muttakaraṇe pahāraṃ detīti  padabhājaniyaṃvuttattā muttakaraṇassāti viññāyatīti āha muttakaraṇassa talaghātaneti purimanayeneva sāṇattikanti attano atthāya aññaṃ āṇāpentiyā sāṇattikaṃ


vatthuvasenetaṃ vuttanti jatumaṭṭhaketi etaṃ nidānavasena uppannassa vatthuno vaseneva vuttaṃ yaṃ kiñci pana daṇḍakaṃ pavesentiyā āpattiyeva tenāha kāmarāgena panātiādi


ādātabbanti pavesetabbaṃ aggapabbanti kesaggamattampi aggapabbaṃ tatiyaṃ pabbaṃ pavesetīti kesaggamattampi tatiyaṃ pabbaṃ paveseti vuttañhetaṃ samantapāsādikāyaṃ  gambhīrato dvinnaṃ pabbānaṃ upari kesaggamattampi pavesentiyā pācittiyanti
atigambhīraṃudakasuddhikaṃ ādiyanavatthusminti atianto pavesetvā udakadhovanakaraṇavatthusmiṃ udakasuddhipaccayena  pana satipi phassassādiyane yathāvuttaparicchede anāpatti


takkādīsu vā aññatarenāti takkadadhimatthurasakhīrādīsu aññatarena yāya kāyaci bījaniyāti antamaso cīvarakaṇṇaṃ upādāya yāya kāyaci bījaniyā
imaṃ pivathāti imaṃ pānīyaṃ vā sūpādiṃ vā pivatha iminā bījathāti iminā tālavaṇṭena bījatha dāpentiyāti aññena ubhayampi dāpentiyā


tasmāti yasmā viññatti ceva bhojanañca pamāṇaṃ tasmā na kevalañcettha paṭiggahaṇeyeva dukkaṭaṃ hoti paṭiggaṇhitvā pana araññato āharaṇepi sukkhāpanepi vaddalidivase bhajjanatthāya uddhanasajjanepi kapallasajjanepi dabbisajjanepi dārūni ādāya aggikaraṇepi kapallamhi dhaññapakkhipanepi dabbiyā saṅghaṭṭanesupi koṭṭanatthaṃ udukkhalamusalādisajjanesupi koṭṭanapapphoṭanadhovanādīsupi yāva mukhe ṭhapetvā ajjhoharaṇatthaṃ dantehi saṅkhādati tāva sabbappayogesu dukkaṭānīti āha paṭiggahaṇato paṭṭhāya yāva dantehi saṃkhādanaṃ tāva pubbappayogesu dukkaṭānīti


tirokuṭṭeti  gharakuṭṭassa parabhāge tiropākāreti parikkhepapākārassa tirobhāge te ca kho kuṭṭapākārā iṭṭhakasiladārūnaṃ vasena tippakārāti āha yassa kassaci kuṭṭassa vā pākārassa vā paratoti sabbānipetāni ekato chaḍḍentiyāti etāni cattāripi vatthūni ekato chaḍḍentiyā pāṭekkaṃ pana chaḍḍentiyā vatthugaṇanāya āpattiyo āṇattiyampi eseva nayo
bhikkhussa dukkaṭanti bhikkhussa sabbattha dukkaṭaṃ


bhikkhuniyāpīti pisaddena bhikkhuṃ samuccinoti anikkhittabījesu  pana khettesu koṇādīsu vā asañjātaropimesu khettamariyādādīsu vā chaḍḍetuṃ vaṭṭati manussānaṃ kacavarachaḍḍanaṭṭhānepi vaṭṭatiyeva chaḍḍitakhetteti manussesu sassaṃ uddharitvā gatesu chaḍḍitakhettaṃ nāma hoti tattha vaṭṭati yattha pana lāyitampi pubbaṇṇādi puna uṭṭhahissatīti rakkhanti tattha yathāvatthukameva sāmike apaloketvāti ettha khettapālakā ārāmādigopakā ca sāmikāva iminā ca saṅghasantake bhikkhussa chaḍḍetuṃ vaṭṭati saṅghapariyāpannattā na bhikkhunīnaṃ bhikkhunīnaṃ pana attano santake bhikkhusantake vuttanayeneva vaṭṭatīti dasseti evaṃ santepi sāruppavasena kātabbaṃ


naccanti naṭādayo vā naccantu soṇḍā vā antamaso morasuvamakkaṭādayopi sabbametaṃ naccameva tenāha naccanti antamaso moranaccampīti  gītanti naṭādīnaṃ vā gītaṃ hotu ariyānaṃ parinibbānakāle ratanattayaguṇūpasaṃhitaṃ sādhukīḷitagītaṃ vā antamaso dantagītampi  gāyissāmāti pubbabhāge okūjantā karonti sabbametaṃ gītameva tenāha gītanti antamaso dhammabhāṇakagītampīti tattha dhammabhāṇakagītaṃ nāma asaññatabhikkhūnaṃ taṃ taṃ vattaṃ bhinditvā atidīghaṃ katvā gītassarena dhammabhaṇanaṃ tampi neva bhikkhuno na bhikkhunīnaṃ vaṭṭati tathā hi vuttaṃ paramatthajotikāya khuddakaṭṭhakathāya  dhammūpasaṃhitaṃ gītaṃ vaṭṭati gītūpasaṃhito pana dhammo na vaṭṭatīti tasmā dhammaṃ bhaṇantena jātakavattādiṃ taṃ taṃ vattaṃ avināsetvā caturassena  vattena parimaṇḍalāni padabyañjanāni dassetabbāni vāditanti tantibaddhādivādanīyabhaṇḍavāditaṃ vā hotu kuṭabherivāditaṃ vā antamaso udakabherivāditampi sabbamevetaṃ vāditameva tenāha vāditanti antamaso udakabherivāditanti yaṃ pana niṭṭhubhantī vā sāsaṅke vā ṭhitā accharikaṃ vā phoṭeti pāṇiṃ vā paharati tattha anāpatti dassanena cettha savanampi saṅgahitaṃ virūpekasesanayena ālocanasabhāvatāya vā pañcannaṃ viññāṇānaṃ savanakiriyāyapi dassanasaṅkhepasabbhāvato dassanāyaicceva vuttanti āha etesu yaṃ kiñci dassanāya gacchantiyāti yattha ṭhitāti evaṃ gantvā yasmiṃ padese ṭhitā
nanu ca sayaṃnaccanādīsu pācittiyaṃ pāḷiyaṃ na vuttaṃ atha kathaṃ gahetabbanti āha sabbaaṭṭhakathāsu vuttanti iminā pāḷiyaṃ avuttepi aṭṭhakathāpamāṇena gahetabbanti dasseti samuṭṭhānādīni eḷakalomasadisānīti pana mātikāgatapācittiyasseva vasena vuttaṃ sabbesaṃ vasena pana chasamuṭṭhānanti gahetabbaṃ ārāme ṭhatvāti idaṃ nidassanamattaṃ sesairiyāpathehi yuttāya passantiyā anāpattiyā icchitabbattā itarathā hi nisinnāpi passituṃ na labheyya passissāmīti vihārato vihāraṃ gacchantiyā āpattiyeva āsanasālāya nisinnā passati anāpatti passissāmīti uṭṭhahitvā gacchantiyā āpatti vīthiyaṃ ṭhatvā gīvaṃ parivattetvā passantiyāpi āpattiyeva bhikkhussāpi eseva nayo āpattibhedova nānaṃ




arahopekkhāyāti  narahoassādāpekkhāya aññavihitāyāti rahoassādato aññavihitāva hutvā ñātiṃ vā pucchantiyā dāne vā pūjāya vā mantentiyā


dutiyatatiyāni uttānatthāneva


purimanayenevāti iminā santiṭṭheyya vāti hatthapāse ṭhitamattāya pācittiyaṃ sallapeyya vāti tattha ṭhatvā gehasikakathaṃ kathentiyāpi pācittiyameva nikaṇṇikaṃ vā jappeyyāti kaṇṇamūle jappentiyāpi pācittiyamevāti imaṃ nayaṃ dasseti


āsīdanti etthāti āsananti āha pallaṅkassokāsabhūteti ūrubaddhāsanassa okāseti attho anovassakanti nibbakokāsaṃ ajjhokāse upacāranti ajjhokāse nisīditvā dvādasahatthappamāṇaṃ padesaṃ gilānāyāti yā tādisena gelaññena āpucchituṃ na sakkoti  āpadāsūti ghare aggi vā uṭṭhito hoti coro vā evarūpe upaddave anāpucchā pakkamati anāpatti


dhuvapaññatteti  bhikkhunīnaṃ atthāya niccapaññatte


kulānīti kulassa gharāni


aṭṭhamaṃ uttānatthameva


manussadobhaggena vāti kāṇā homi kuṇī homi itarā vā īdisā hotūtiādinā manussavirūpabhāvena atthadhammaanusāsanipurekkhārānanti ettha atthapurekkhārāyāti aṭṭhakathaṃ kathentiyā dhammapurekkhārāyāti pāḷiṃ vācentiyā anusāsanipurekkhārāyāti idānipi tvaṃ edisā sādhu viramassu no ce viramasi addhā puna  evarūpāni kammāni katvā niraye uppajjissasi tiracchānayoniyā uppajjissasīti  evaṃ anusāsaniyaṃ ṭhatvā vadantiyā


dasamaṃ uttānatthameva




idanti  idaṃ udakasāṭikacīvaraṃ
dutiyaṃ uttānatthameva


visibbetvāti vijaṭetvā dhuraṃ nikkhittamatteti dhure nikkhittamatte dhuraṃ nikkhipitvā sacepi pacchā sibbati āpattiyevāti attho


idaṃme cīvaraṃ mahagghaṃ īdise corabhaye na sakkā dhāretunti evarūpāsu āpadāsūti ettha pāṭho so pana kākapadasañjanitamohehi lekhakehi uparisikkhāpade likhito kiñcāpi tattha likhito ettheva pana daṭṭhabbo


āpadāsu vā dhāretīti sace apārutaṃ vā anivatthaṃ vā corā haranti evarūpāsū āpadāsu dhāreti anāpatti


aññasmiṃ parikkhāreti yattha katthaci thālakādīnaṃ vā sappitelādīnaṃ vā aññatarasmiṃ samagghakāle dassathāti evaṃ ānisaṃsaṃ dassetvā nivārentiyāti  kittakaṃ agghanakaṃ dātukāmatthāti pucchitvā  ettakaṃ nāmāti vutte āgametha tāva idāni vatthaṃ mahagghaṃ katipāhena kappāse āhaṭe samagghaṃ bhavissati tasmiṃ kāle dassathāti evaṃ ānisaṃsaṃ dassetvā nivārentiyā


ānisaṃsaṃ dassetvā paṭibāhantiyāti ekissā ekaṃ sāṭakaṃ nappahoti āgametha tāva katipāhena uppajjissati tato bhājessāmāti  evaṃ ānisaṃsaṃ dassetvā paṭibāhantiyā anāpatti
aṭṭhamanavamāni  uttānatthāneva
sesanti dhammike vematikāyātiādikaṃ avasesaṃ tattha ānisaṃsaṃ dassetvā paṭibāhantiyāti bhikkhunisaṅgho jiṇṇacīvaro kathinānisaṃsamūlako mahālābhoti  evarūpaṃ ānisaṃsaṃ dassetvā paṭibāhantiyā anāpatti




paṭhamaṃ uttānatthameva
vavatthānaṃ dassetvāti  majjhe kāsāyaṃ vā kattarayaṭṭhiṃ vā antamaso kāyabandhanampi ṭhapetvā nipajjantīnaṃ anāpattīti attho
tatiyaṃ uttānatthameva


pariyesitvāalabhantiyāti aññaṃ upaṭṭhāyikaṃ alabhantiyā gilānāyāti sayaṃ gilānāya āpadāsūti tathārūpe upaddave sati
pañcamachaṭṭhasattama  aṭṭhamanavamāni uttānatthāneva


dhure nikkhittamatteti sace dhuraṃ nikkhipitvā pacchā pakkamati āpattiyevāti attho antarāye satīti dasavidhesu antarāyesu aññatarasmiṃ sati gacchissāmīti nikkhantā nadī vā pūrā vanadāho vā āgato corā vā magge honti megho vā uṭṭhahati nivattituṃ vaṭṭati




kīḷanacittasālanti na raññova kīḷanacittasālaṃ atha kho yesaṃ kesañci manussānaṃ kīḷanatthaṃ yattha katthaci katasālaṃ esa nayo kīḷanaupavanantiādīsupi yathāha rājāgāraṃ nāma yattha katthaci rañño kīḷituṃ ramituṃ kataṃ hotītiādiko  vitthāro tattha kīḷanaupavananti kīḷanatthaṃ antonagare kataṃ ārāmaṃ kīḷanuyyānanti tatheva bahinagare kataṃ uyyānaṃ


atikkantappamāṇāti  aṭṭhaṅgulato atikkantappamāṇapādakā vuttoti padabhājaniyaṃ vutto akappiyarūpākulo akappiyamañco pallaṅkoti  sārasamāsācariyo


ujjavujjaveti uggiritvā uggiritvā veṭhane kantitasuttaṃ kantantiyāti dasikasuttādiṃ saṅghāṭetvā kantantiyā dukkantitaṃ vā paṭikantantiyā


attano veyyāvaccakarassa cāti sacepi mātāpitaro āgacchanti yaṃ kiñci bījaniṃ vā sammuñjanidaṇḍakaṃ vā kārāpetvā veyyāvaccakaraṭṭhāne ṭhapetvā yaṃ kiñci vā pacituṃ vaṭṭati


anantarāyikinīti dasavidhesu antarāyesu ekenāpi anantarāyikinī dhuraṃ nikkhipitvā pacchā vinicchinantī āpattiṃ āpajjitvāva vinicchināti
chaṭṭhaṃ uttānatthameva


āpadāsūti  mahagghacīvaraṃ sarīrato mocetvā suppaṭisāmitampi corā haranti evarūpāsu āpadāsu anissajjitvā nivāsentiyā anāpatti


kavāṭabaddhavihāranti dvārabaddhavihāraṃ gilānāyāti vacībhedaṃ kātuṃ asamatthāya āpadāsūti raṭṭhe bhijjante āvāse chaḍḍetvā gacchanti evarūpāsu āpadāsu


hatthiādīsupi  sippasaddo paccekaṃ yojetabbo tathā āthabbaṇādīsu mantasaddo tattha tharūti khaggamuṭṭhi āthabbaṇamanto nāma āthabbaṇavedavihito parūpaghātakaro manto khilanamanto nāma dārusārakhilaṃ mantetvā pathaviyaṃ pavesetvā māraṇamanto agadappayogo nāma visayojanaṃ


lekheti likhasippe dhāraṇāya vāti dhāraṇasatthe yasmiṃ vuttanayena paṭipajjantā bahūnipi ganthāni dhārenti nāgamaṇḍalādiketi ettha nāgamaṇḍalaṃ nāma sappānaṃ pavesanivāraṇatthaṃ maṇḍalabaddhamanto




sīsānulokikāyāti  sīsaṃ anulokentiyā yattha vā bhikkhuniyo sannipatitāti yattha bhikkhuniyo paṭhamataraṃ sajjhāyanacetiyavandanādiatthaṃ sannipatitā āpadāsūti kenaci upaddutā hoti evarūpāsu āpadāsu pavisituṃ vaṭṭati
dutiyaṃ uttānatthameva


sesanti atthadhammaanusāsanipurekkhārāyātiādikaṃ avasesaṃ tattha anusāsanipurekkhārāyāti idānipi tvaṃ bālā abyattātiādinā  nayena anusāsanipakkhe ṭhatvā vadantiyā anāpatti
catutthaṃ uttānatthameva


kule maccharo kulamaccharoti purimasmiṃ pakkhe sakatthe inīpaccayo taṃ kulaṃ assaddhaṃ appasannanti kulassa aguṇaṃ ayasaṃ vā bhāsantiyāti attho bhikkhunīnaṃ avaṇṇaṃ bhāsantiyāti bhikkhuniyo dussīlā pāpadhammāti  bhikkhunīnaṃ aguṇaṃ ayasaṃ vā bhāsantiyā
santaṃyevaādīnavanti kulassa vā bhikkhunīnaṃ vā santaṃyeva aguṇaṃ


samantapāsādikāyaṃvuttoti samantapāsādikāya ovādavaggassa paṭhamasikkhāpade  vutto
sattamaṭṭhamāni uttānatthāneva


uposathassa pucchanaṃ uposathapucchā sāvakapaccayaṃ rassattañca katvā uposathapucchakanti vuttāti āha uposathapucchananti ovādatthāyāti ovādayācanatthāya
dasamaṃ uttānatthameva




paṭhamaṃ  uttānatthameva
thane bhavaṃ thaññaṃ khīraṃ yaṃ pāyetīti yaṃ dārakaṃ pāyeti


padabhājane vuttanayenāti pāṇātipātā veramaṇiṃ dve vassāni avītikkamma samādānaṃ samādiyāmi vikālabhojanā veramaṇiṃ dve vassāni  avītikkamma samādānaṃ samādiyāmīti  padabhājanasamīpe aṭṭhuppattiyaṃ vuttanayena imā pana cha sikkhāyo saṭṭhivassāyapi pabbajitāya dātabbāyeva na etāsu asikkhitā upasampādetabbā


padabhājane vuttā upasampadāsammuti na dinnā hotīti padabhājanasamīpe aṭṭhuppattiyaṃ vuttā upasampadāsammuti ñattidutiyāya kammavācāya na dinnā hoti
pañcamaṃ uttānatthameva


dasavassāya  gihigatāya sikkhāsammutiṃ datvā paripuṇṇadvādasavassaṃ upasampādetuṃ vaṭṭati
sattamaaṭṭhamanavamadasamāni uttānatthāneva




sabbapaṭhamā dve mahāsikkhamānāti gabbhinivagge vuttā dve sikkhamānā sikkhamānāicceva vattabbāti sammutikammādīsu evaṃ vattabbā gihigatātivā kumāribhūtāti vā na vattabbāti sace vadanti kammaṃ kuppatīti adhippāyo
catutthapañcamāni uttānatthāneva


vuṭṭhāpanasammutiyā yācitāyāti upasampadāsammutiyā yācitāya
sattamaṭṭhamāni uttānatthāneva


āgacchamānāti  āgacchantī


tesaṃ atthibhāvaṃ ajānantiyāti  tesaṃ mātādīnaṃ atthibhāvaṃ ajānantiyā ananuññātasamuṭṭhānanti yaṃ vācato kāyavācato vācācittato kāyavācācittato ca samuṭṭhāti taṃ ananuññātasamuṭṭhānaṃ kathaṃ abbhānakammādīsu kenacideva karaṇīyena khaṇḍasīmāyaṃ nisinnā pakkosatha sikkhamānaṃ idheva naṃ upasampādessāmāti upasampādeti evaṃ vācato samuṭṭhāti upassayato uṭṭhāya upasampādessāmīti vatvā khaṇḍasīmaṃ gacchantiyā kāyavācato samuṭṭhāti dvīsu ṭhānesu paṇṇattiṃ jānitvā vītikkamaṃ karontiyā vācācittato kāyavācācittato ca samuṭṭhāti ananujānāpetvā upasampādanato kiriyākiriyaṃ


dāruṇanti  pāpaṃ patimānentanti olokentaṃ


ekantarikanti ekena vassena antarikaṃ katvā


mātikāyaṃ ekaṃ vassaṃ dveti ekantarike ekekasmiṃ saṃvacchare dve ekantarikaṃ vuṭṭhāpentiyāti imasmiṃ vasse ekaṃ puna ekantarikaṃ ekanti dve vuṭṭhāpentiyā anāpatti




vuttalakkhaṇaṃ chattanti chattaṃ nāma tīṇi chattāni  setacchattaṃ kilañjacchattaṃ paṇṇacchattaṃ maṇḍalabaddhaṃ salākabaddhanti  evaṃ padabhājane vuttalakkhaṇaṃ chattaṃ tādisaṃ ṭhānaṃ patvāti gacchakaddamādīsu taṃ taṃ ṭhānaṃ patvā
chattassevāti kaddamādīni patvā upāhanā omuñcitvā chattasseva dhāraṇaṃ upāhanānaṃyeva vāti gacchādīni disvā chattaṃ apanāmetvā upāhanānaṃyeva dhāraṇaṃ
dutiyaṃ uttānatthameva


saṅghāṇinti  kaṭiyaṃ anubhavitabbaṃ ābharaṇaṃ tenāha yaṃ kiñci kaṭūpaganti
catutthapañcamāni  uttānatthāneva


gandhavāsitakenāti gandhaparibhāvitena


gilānāyāti  antamaso maggagamanaparissamenāpi ābādhikāya āpadāsūti corabhayādinā sarīrakampanādīsu
aṭṭhamanavamadasamesu kiñci vattabbaṃ natthi


upacāraṃ sandhāyāti samantā dvādasahatthūpacāraṃ sandhāya


anodissāti amukasmiṃ nāma ṭhāne pucchāmīti evaṃ aniyametvā kevalaṃ pucchitabbaṃ atthi pucchāmi ayyāti evaṃ vatvā


parikkhittassagāmassa parikkhepaṃ aparikkhittassa upacāraṃ atikkamantiyā vā okkamantiyā vāti ettha parikkhittassa gāmassa parikkhepaṃ atikkamantiyā vā aparikkhittassa gāmassa upacāraṃ okkamantiyā vāti yathākkamaṃ sambandho veditabbo āpadāsūti mahagghaṃ saṃkaccikaṃ pārupitvā gacchantiyā upaddavo uppajjati evarūpāsu āpadāsu






acittakānīti  naccantiādinā ajānitvā dassanādiṃ karontiyā āpattisambhavato vatthuajānanacittena acittakāni lokavajjānīti naccantiādinā jānitvā dassanādiṃ karontiyā akusaleneva āpajjanato lokavajjāni tenāha ayaṃ panettha adhippāyotiādi sacittakānīti corītiādinā vatthuṃ jānitvā karaṇeyeva āpattisambhavato sacittakāni upasampadādīnaṃ ekantākusalacitteneva akattabbattā paṇṇattivajjāni idha sacittakācittakatā paṇṇattijānanājānanatāya aggaheṭṭhā vatthujānanājānanatāya gahetabbanti vadanti

