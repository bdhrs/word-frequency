14. Pakiṇṇakanipāto

 484. Sālikedārajātakaṃ (1)
1.
 Sampannaṃ  sālikedāraṃ, suvā bhuñjanti kosiya;
Paṭivedemi te brahme, na ne ⟪ te (sī. syā.), naṃ (sī. syā. pī. aṭṭha.), taṃ (ka. aṭṭha.) ⟫ vāretumussahe.
2.
 Eko ca tattha sakuṇo, yo nesaṃ ⟪ tesaṃ (sī. aṭṭha.) ⟫ sabbasundaro;
Bhutvā sāliṃ yathākāmaṃ, tuṇḍenādāya gacchati.
3.
 Oḍḍentu ⟪ ujjhuntu (syā. ka.) aṅguttaranikāye passitabbaṃ ⟫ vāḷapāsāni, yathā vajjhetha so dijo;
Jīvañca naṃ gahetvāna, ānayehi ⟪ ānayetha (sī. pī.) ⟫ mamantike.
4.
 Ete bhutvā pivitvā ca ⟪ bhutvā ca pitvā ca (pī.) ⟫, pakkamanti vihaṅgamā;
Eko baddhosmi pāsena, kiṃ pāpaṃ pakataṃ mayā.
5.
 Udaraṃ nūna aññesaṃ, suva accodaraṃ tava;
Bhutvā sāliṃ yathākāmaṃ, tuṇḍenādāya gacchasi.
6.
 Koṭṭhaṃ nu tattha pūresi, suva veraṃ nu te mayā;
Puṭṭho me samma akkhāhi, kuhiṃ sāliṃ nidāhasi ⟪ nidhīyasi (pī.) ⟫.
7.
 Na me veraṃ tayā saddhiṃ, koṭṭho mayhaṃ na vijjati;
Iṇaṃ muñcāmiṇaṃ dammi, sampatto koṭasimbaliṃ;
Nidhimpi tattha nidahāmi, evaṃ jānāhi kosiya.
8.
 Kīdisaṃ te iṇadānaṃ, iṇamokkho ca kīdiso;
Nidhinidhānamakkhāhi , atha pāsā pamokkhasi.
9.
 Ajātapakkhā taruṇā, puttakā mayha kosiya;
Te maṃ bhatā bharissanti, tasmā tesaṃ iṇaṃ dade.
10.
 Mātā pitā ca me vuddhā, jiṇṇakā gatayobbanā;
Tesaṃ tuṇḍena hātūna, muñce pubbakataṃ ⟪ pubbe kataṃ (sī.) ⟫ iṇaṃ.
11.
 Aññepi  tattha sakuṇā, khīṇapakkhā sudubbalā;
Tesaṃ puññatthiko dammi, taṃ nidhiṃ āhu paṇḍitā.
12.
 Īdisaṃ ⟪ edisaṃ (sī. pī.) ⟫ me iṇadānaṃ, iṇamokkho ca īdiso;
Nidhinidhānamakkhāmi ⟪ nidhiṃ nidhānaṃ akkhātaṃ (sī. pī.) ⟫, evaṃ jānāhi kosiya.
13.
 Bhaddako vatayaṃ pakkhī, dijo paramadhammiko;
Ekaccesu manussesu, ayaṃ dhammo na vijjati.
14.
 Bhuñja sāliṃ yathākāmaṃ, saha sabbehi ñātibhi;
Punāpi suva passemu, piyaṃ me tava dassanaṃ.
15.
 Bhuttañca pītañca tavassamamhi ⟪ tavassabyamhi (ka.) ⟫, rattiñca ⟪ ratī ca (sī. pī.) ⟫ no kosiya te sakāse;
Nikkhittadaṇḍesu dadāhi dānaṃ, jiṇṇe ca mātāpitaro bharassu.
16.
 Lakkhī vata me udapādi ajja, yo addasāsiṃ pavaraṃ ⟪ yohaṃ adassaṃ paramaṃ (syā. ka.) ⟫ dijānaṃ;
Suvassa sutvāna subhāsitāni, kāhāmi  puññāni anappakāni.
17.
 So kosiyo attamano udaggo, annañca pānañcabhisaṅkharitvā ⟪ annañca pānaṃ abhisaṃharitvā (ka.) ⟫;
Annena pānena pasannacitto, santappayi samaṇabrāhmaṇe cāti.
Sālikedārajātakaṃ ⟪ kedārajātakaṃ (ka.) ⟫ paṭhamaṃ.

 485. Candakinnarījātakaṃ (2)
18.
 Upanīyatidaṃ maññe, cande ⟪ lohitamadena majjāmi; vijahāmi jīvitaṃ pāṇā, (sī. pī. aṭṭha.) ⟫ lohitamaddane;
Ajja jahāmi jīvitaṃ, pāṇā ⟪ lohitamadena majjāmi; vijahāmi jīvitaṃ pāṇā, (sī. pī. aṭṭha.) ⟫ me cande nirujjhanti.
19.
 Osīdi ⟪ osadhi (sī. syā. pī.), osaṭṭhi (ka.), osati (abhinavaṭīkā), osīdati (?) ⟫ me dukkhaṃ ⟪ dukkhaṃ me (sī. pī.) ⟫ hadayaṃ, me ḍayhate nitammāmi;
Tava candiyā socantiyā, na naṃ aññehi sokehi.
20.
 Tiṇamiva vanamiva milāyāmi ⟪ milayāmi (sī.), miyyāmi (sī. pī. aṭṭha.) ⟫, nadī aparipuṇṇāva ⟪ aparipuṇṇiyāva (sī. pī.) ⟫ sussāmi;
Tava candiyā socantiyā, na naṃ aññehi sokehi.
21.
 Vassamiva sare pāde ⟪ vassaṃva sare pāde (sī.), vassaṃva sare pabbatapāde (pī.) ⟫, imāni assūni vattare mayhaṃ;
Tava candiyā socantiyā, na naṃ aññehi sokehi.
22.
 Pāpo khosi ⟪ pāposi kho (sī.), pāpo kho (syā. pī.) ⟫ rājaputta, yo me icchitaṃ ⟪ icchita (sī. syā. pī.) ⟫ patiṃ varākiyā;
Vijjhasi vanamūlasmiṃ, soyaṃ viddho chamā seti.
23.
 Imaṃ mayhaṃ hadayasokaṃ, paṭimuñcatu rājaputta tava mātā;
Yo mayhaṃ hadayasoko, kimpurisaṃ avekkhamānāya.
24.
 Imaṃ mayhaṃ hadayasokaṃ, paṭimuñcatu rājaputta tava jāyā;
Yo  mayhaṃ hadayasoko, kimpurisaṃ avekkhamānāya.
25.
 Mā  ca puttaṃ ⟪ putte (sī. pī.) ⟫ mā ca patiṃ, addakkhi rājaputta tava mātā;
Yo kimpurisaṃ avadhi, adūsakaṃ mayha kāmā hi ⟪ mayhaṃ kāmā (ka.) ⟫.
26.
 Mā ca puttaṃ mā ca patiṃ, addakkhi rājaputta tava jāyā;
Yo kimpurisaṃ avadhi, adūsakaṃ mayha kāmā hi.
27.
 Mā tvaṃ cande rodi, mā soci vanatimiramattakkhi;
Mama tvaṃ hehisi bhariyā, rājakule pūjitā nārībhi ⟪ nārī (sī. pī.) ⟫.
28.
 Api nūnahaṃ marissaṃ, nāhaṃ ⟪ na ca panāhaṃ (sī. pī.) ⟫ rājaputta tava hessaṃ;
Yo kimpurisaṃ avadhi, adūsakaṃ mayha kāmā hi.
29.
 Api bhīruke api jīvitukāmike, kimpurisi gaccha himavantaṃ;
Tālīsatagarabhojanā, aññe ⟪ tālissatagarabhojane, araññe (sī. pī.) ⟫ taṃ migā ramissanti.
30.
 Te  pabbatā tā ca kandarā, ⟪ tā ca giriguhāyo (sī. syā. pī.) ⟫ tā ca giriguhāyo tatheva tiṭṭhanti ⟪ tā ca giriguhāyo (sī. syā. pī.) ⟫;
Tattheva ⟪ tattha (sī. syā. pī.) ⟫ taṃ apassantī, kimpurisa kathaṃ ahaṃ kassaṃ.
31.
 Te paṇṇasanthatā ramaṇīyā, vāḷamigehi anuciṇṇā;
Tattheva taṃ apassantī, kimpurisa kathaṃ ahaṃ kassaṃ ⟪ kāsaṃ (sī. syā. pī.) ⟫.
32.
 Te  pupphasanthatā ramaṇīyā, vāḷamigehi anuciṇṇā;
Tattheva taṃ apassantī, kimpurisa kathaṃ ahaṃ kassaṃ.
33.
 Acchā savanti girivana ⟪ girivara (sī. pī.) ⟫ nadiyo, kusumābhikiṇṇasotāyo;
Tattheva taṃ apassantī, kimpurisa kathaṃ ahaṃ kassaṃ.
34.
 Nīlāni himavato pabbatassa, kūṭāni dassanīyāni ⟪ dassaneyyāni (sī. pī.) ⟫;
Tattheva taṃ apassantī, kimpurisa kathaṃ ahaṃ kassaṃ.
35.
 Pītāni himavato pabbatassa, kūṭāni dassanīyāni;
Tattheva taṃ apassantī, kimpurisa kathaṃ ahaṃ kassaṃ.
36.
 Tambāni himavato pabbatassa, kūṭāni dassanīyāni;
Tattheva taṃ apassantī, kimpurisa kathaṃ ahaṃ kassaṃ.
37.
 Tuṅgāni himavato pabbatassa, kūṭāni dassanīyāni;
Tattheva taṃ apassantī, kimpurisa kathaṃ ahaṃ kassaṃ.
38.
 Setāni himavato pabbatassa, kūṭāni dassanīyāni;
Tattheva taṃ apassantī, kimpurisa kathaṃ ahaṃ kassaṃ.
39.
 Citrāni himavato pabbatassa, kūṭāni dassanīyāni;
Tattheva taṃ apassantī, kimpurisa kathaṃ ahaṃ kassaṃ.
40.
 Yakkhagaṇasevite  gandhamādane, osadhebhi sañchanne;
Tattheva taṃ apassantī, kimpurisa kathaṃ ahaṃ kassaṃ.
41.
 Kimpurisasevite gandhamādane, osadhebhi sañchanne;
Tattheva  taṃ apassantī, kimpurisa kathaṃ ahaṃ kassaṃ.
42.
 Vande  te ayirabrahme ⟪ ayyire brahme (ka.) ⟫, yo me icchitaṃ patiṃ varākiyā;
Amatena abhisiñci, samāgatāsmi piyatamena.
43.
 Vicarāma dāni girivana ⟪ girivara (sī. pī.) ⟫ nadiyo, kusumābhikiṇṇasotāyo;
Nānādumavasanāyo ⟪ sevanāyo (pī.) ⟫, piyaṃvadā aññamaññassāti.
Candakinnarījātakaṃ ⟪ candakinnarajātakaṃ (sī. syā. pī.) ⟫ dutiyaṃ.

 486. Mahāukkusajātakaṃ (3)
44.
 Ukkā cilācā ⟪ milācā (sī. syā. pī.) ⟫ bandhanti dīpe ⟪ bandhanti luddā, dīpe (ka.) ⟫, pajā mamaṃ khādituṃ patthayanti;
Mittaṃ sahāyañca vadehi senaka, ācikkha ñātibyasanaṃ dijānaṃ.
45.
 Dijo dijānaṃ pavarosi pakkhima ⟪ pakkhi (sī. pī.), pakkhi ca (syā.) ⟫, ukkusarāja saraṇaṃ taṃ upema ⟪ upemi (sī. syā. pī.) ⟫;
Pajā mamaṃ khādituṃ patthayanti, luddā cilācā ⟪ milācā (sī. syā. pī.) ⟫ bhava me sukhāya.
46.
 Mittaṃ sahāyañca karonti paṇḍitā, kāle akāle sukhamesamānā ⟪ māsayānā (pī.) ⟫;
Karomi te senaka etamatthaṃ, ariyo  hi ariyassa karoti kiccaṃ.
47.
 Yaṃ hoti kiccaṃ anukampakena, ariyassa ariyena kataṃ tayīdaṃ ⟪ tava yidaṃ (sī. pī.) ⟫;
Attānurakkhī bhava mā adayhi ⟪ aḍayha (sī. pī.) ⟫, lacchāma putte tayi jīvamāne.
48.
 Taveva ⟪ tameva (syā. ka.) ⟫ rakkhāvaraṇaṃ karonto, sarīrabhedāpi na santasāmi;
Karonti heke ⟪ hete (ka. sī. syā. pī.) ⟫ sakhīnaṃ sakhāro, pāṇaṃ cajantā ⟪ cajanti (sī. pī.) ⟫ satamesa ⟪ satānesa (pī.) ⟫ dhammo.
49.
 Sudukkaraṃ kammamakāsi ⟪ makā (sī. pī.) ⟫, aṇḍajāyaṃ vihaṅgamo;
Atthāya kuraro putte, aḍḍharatte anāgate.
50.
 Cutāpi heke ⟪ eke (sī. pī.) ⟫ khalitā sakammunā, mittānukampāya patiṭṭhahanti;
Puttā mamaṭṭā gatimāgatosmi, atthaṃ caretho ⟪ caretha (sī. syā. pī.) ⟫ mama vāricara ⟪ vārichanna (sī. pī.) ⟫.
51.
 Dhanena dhaññena ca attanā ca, mittaṃ sahāyañca karonti paṇḍitā;
Karomi te senaka etamatthaṃ, ariyo hi ariyassa karoti kiccaṃ.
52.
 Appossukko tāta tuvaṃ nisīda, putto  pitu carati atthacariyaṃ;
Ahaṃ carissāmi tavetamatthaṃ, senassa putte paritāyamāno.
53.
 Addhā  hi tāta satamesa dhammo, putto pitu yaṃ care ⟪ pitunaṃ care (ka.), pitu yañcaretha (sī. pī.) ⟫ atthacariyaṃ;
Appeva maṃ disvāna pavaḍḍhakāyaṃ, senassa puttā na viheṭhayeyyuṃ.
54.
 Pasū manussā migavīraseṭṭha ⟪ migaviriyaseṭṭha (sī. pī.) ⟫, bhayaṭṭitā ⟪ bhayadditā (sī. pī.) ⟫ seṭṭhamupabbajanti;
Puttā mamaṭṭā gatimāgatosmi, tvaṃ nosi rājā bhava me sukhāya.
55.
 Karomi  te senaka etamatthaṃ, āyāmi te taṃ disataṃ vadhāya;
Kathañhi viññū pahu sampajāno, na vāyame attajanassa guttiyā.
56.
 Mittañca kayirātha suhadayañca ⟪ suhaddayañca (sī.), sakhāgharañca (pī.) ⟫, ayirañca kayirātha sukhāgamāya;
Nivatthakocova ⟪ kojova (sī. pī.) ⟫ sarebhihantvā, modāma puttehi samaṅgibhūtā.
57.
 Sakamittassa kammena, sahāyassāpalāyino;
Kūjantamupakūjanti , lomasā hadayaṅgamaṃ.
58.
 Mittaṃ sahāyaṃ adhigamma paṇḍito, so bhuñjatī putta pasuṃ dhanaṃ vā;
Ahañca puttā ca patī ca mayhaṃ, mittānukampāya samaṅgibhūtā.
59.
 Rājavatā sūravatā ca attho, sampannasakhissa bhavanti hete;
So mittavā yasavā uggatatto, asmiṃdhaloke ⟪ asmiñca loke (sī. syā. pī.) ⟫ modati kāmakāmī.
60.
 Karaṇīyāni mittāni, daliddenāpi senaka;
Passa mittānukampāya, samaggamhā sañātake ⟪ sañātakā (?) ⟫.
61.
 Sūrena balavantena, yo mitte ⟪ mette (sī.), mittaṃ (syā.) ⟫ kurute dijo;
Evaṃ so sukhito hoti, yathāhaṃ tvañca senakāti.
Mahāukkusajātakaṃ tatiyaṃ.

 487. Uddālakajātakaṃ (4)
62.
 Kharājinā  jaṭilā paṅkadantā, dummakkharūpā ⟪ dummudharūpā (sī. pī. ka.) ⟫ ye mantaṃ jappanti ⟪ yeme japanti (sī. pī.), ye’me jappanti mante (jā. 1.6.10) ⟫;
Kaccinnu te mānusake payoge, idaṃ vidū parimuttā apāyā.
63.
 Pāpāni  kammāni karetha ⟪ kareyya (syā.), katvāna (jā. 1.6.11) ⟫ rāja, bahussuto ce na careyya dhammaṃ;
Sahassavedopi na taṃ paṭicca, dukkhā pamucce ⟪ pamuñce (syā.) ⟫ caraṇaṃ apatvā.
64.
 Sahassavedopi na taṃ paṭicca, dukkhā pamucce caraṇaṃ apatvā;
Maññāmi vedā aphalā bhavanti, sasaṃyamaṃ caraṇaññeva saccaṃ.
65.
 Na heva vedā aphalā bhavanti, sasaṃyamaṃ caraṇaññeva saccaṃ;
Kittiñhi ⟪ kittiñca (syā.) ⟫ pappoti adhicca vede, santiṃ puṇāti ⟪ punoti (sī. aṭṭha.), puṇeti (syā. jā. 1.6.13), puneti (pī.) ⟫ caraṇena danto.
66.
 Bhaccā  mātā pitā bandhū, yena jāto sayeva so;
Uddālako ahaṃ bhoto ⟪ bhoti (ka.) ⟫, sottiyākulavaṃsako ⟪ vaṃsato (ka.) ⟫.
67.
 Kathaṃ bho brāhmaṇo hoti, kathaṃ bhavati kevalī;
Kathañca parinibbānaṃ, dhammaṭṭho kinti vuccati.
68.
 Niraṃkatvā  aggimādāya brāhmaṇo, āpo siñcaṃ yajaṃ usseti yūpaṃ;
Evaṃkaro brāhmaṇo hoti khemī, dhamme ṭhitaṃ tena amāpayiṃsu.
69.
 Na  suddhi secanenatthi, nāpi kevalī brāhmaṇo;
Na khantī nāpi soraccaṃ, nāpi so parinibbuto.
70.
 Kathaṃ so ⟪ bho (syā. ka.) ⟫ brāhmaṇo hoti, kathaṃ bhavati kevalī;
Kathañca parinibbānaṃ, dhammaṭṭho kinti vuccati.
71.
 Akhettabandhū amamo nirāso, nillobhapāpo bhavalobhakhīṇo;
Evaṃkaro brāhmaṇo hoti khemī, dhamme ṭhitaṃ tena amāpayiṃsu.
72.
 Khattiyā brāhmaṇā vessā, suddā caṇḍālapukkusā;
Sabbeva soratā dantā, sabbeva parinibbutā;
Sabbesaṃ sītibhūtānaṃ, atthi seyyotha ⟪ seyyova (sī. pī.) ⟫ pāpiyo.
73.
 Khattiyā brāhmaṇā vessā, suddā caṇḍālapukkusā;
Sabbeva soratā dantā, sabbeva parinibbutā;
Sabbesaṃ sītibhūtānaṃ, natthi seyyotha pāpiyo.
74.
 Khattiyā brāhmaṇā vessā, suddā caṇḍālapukkusā;
Sabbeva soratā dantā, sabbeva parinibbutā.
75.
 Sabbesaṃ sītibhūtānaṃ, natthi seyyotha pāpiyo;
Panatthaṃ ⟪ pasatthaṃ (syā.), pasaṭṭhaṃ (ka.) ⟫ carasi brahmaññaṃ, sottiyākulavaṃsataṃ.
76.
 Nānārattehi vatthehi, vimānaṃ bhavati chāditaṃ;
Na tesaṃ chāyā vatthānaṃ, so rāgo anupajjatha.
77.
 Evameva ⟪ evamevaṃ (pī.) ⟫ manussesu, yadā sujjhanti māṇavā;
Te sajātiṃ pamuñcanti ⟪ na tesaṃ jātiṃ pucchanti (sī. syā. pī.), na tesaṃ jāti sujjhati (ka.) ⟫, dhammamaññāya subbatāti.
Uddālakajātakaṃ catutthaṃ.

 488. Bhisajātakaṃ (5)
78.
 Assaṃ  gavaṃ rajataṃ jātarūpaṃ, bhariyañca so idha labhataṃ manāpaṃ;
Puttehi dārehi samaṅgi hotu, bhisāni te brāhmaṇa yo ahāsi.
79.
 Mālañca so kāsikacandanañca, dhāretu puttassa bahū bhavantu;
Kāmesu tibbaṃ kurutaṃ apekkhaṃ, bhisāni te brāhmaṇa yo ahāsi.
80.
 Pahūtadhañño kasimā yasassī, putte gihī dhanimā sabbakāme;
Vayaṃ apassaṃ gharamāvasātu, bhisāni te brāhmaṇa yo ahāsi.
81.
 So khattiyo hotu pasayhakārī, rājābhirājā ⟪ rājādhirājā (syā. ka.) ⟫ balavā yasassī;
Sa  cāturantaṃ mahimāvasātu, bhisāni te brāhmaṇa yo ahāsi.
82.
 So brāhmaṇo hotu avītarāgo, muhuttanakkhattapathesu yutto;
Pūjetu naṃ raṭṭhapatī yasassī, bhisāni te brāhmaṇa yo ahāsi.
83.
 Ajjhāyakaṃ  sabbasamantavedaṃ ⟪ sabbasamattavedaṃ (sī.), sabbasamattavedanaṃ (pī.) ⟫, tapassīnaṃ maññatu sabbaloko;
Pūjentu naṃ jānapadā samecca, bhisāni te brāhmaṇa yo ahāsi.
84.
 Catussadaṃ gāmavaraṃ samiddhaṃ, dinnañhi so bhuñjatu vāsavena;
Avītarāgo maraṇaṃ upetu, bhisāni te brāhmaṇa yo ahāsi.
85.
 So gāmaṇī hotu sahāyamajjhe, naccehi gītehi pamodamāno;
So rājato byasana mālattha ⟪ mā rājato vyasana’malattha (sī. syā. pī.) ⟫ kiñci, bhisāni te brāhmaṇa yo ahāsi.
86.
 Yaṃ ekarājā pathaviṃ vijetvā, itthīsahassāna ⟪ itthīsahassassa (sī. pī.) ⟫ ṭhapetu aggaṃ;
Sīmantinīnaṃ  pavarā bhavātu, bhisāni te brāhmaṇa yā ahāsi.
87.
 Isīnañhi sā sabbasamāgatānaṃ, bhuñjeyya sāduṃ avikampamānā;
Carātu lābhena vikatthamānā, bhisāni te brāhmaṇa yā ahāsi.
88.
 Āvāsiko hotu mahāvihāre, navakammiko hotu gajaṅgalāyaṃ ⟪ kajaṅgalāyaṃ (sī. syā. pī.) ⟫;
Ālokasandhiṃ divasaṃ ⟪ divasā (sī. syā. pī.) ⟫ karotu, bhisāni te brāhmaṇa yo ahāsi.
89.
 So  bajjhatū pāsasatehi chabbhi ⟪ chamhi (sī. pī.), chassu (?) ⟫, rammā vanā niyyatu rājadhāniṃ ⟪ rājaṭhāniṃ (ka.) ⟫;
Tuttehi so haññatu pācanehi, bhisāni te brāhmaṇa yo ahāsi.
90.
 Alakkamālī tipukaṇṇaviddho, laṭṭhīhato sappamukhaṃ upetu;
Sakacchabandho ⟪ sakkaccabaddho (sī. pī.), saṃkaccabandho (niyya) ⟫ visikhaṃ carātu, bhisāni te brāhmaṇa yo ahāsi.
91.
 Yo ve anaṭṭhaṃva ⟪ anaṭṭhaṃ (sī. syā. pī.) ⟫ naṭṭhanti cāha, kāmeva  so labhataṃ bhuñjatañca ⟪ labhatu bhuñjatu ca (syā.) ⟫;
Agāramajjhe maraṇaṃ upetu, yo vā bhonto saṅkati kañcideva ⟪ kiñcideva (ka.) ⟫.
92.
 Yadesamānā  vicaranti loke, iṭṭhañca kantañca bahūnametaṃ;
Piyaṃ manuññaṃ cidha jīvaloke, kasmā isayo nappasaṃsanti kāme.
93.
 Kāmesu ve haññare bajjhare ca, kāmesu dukkhañca bhayañca jātaṃ;
Kāmesu bhūtādhipatī pamattā, pāpāni kammāni karonti mohā.
94.
 Te pāpadhammā pasavetva pāpaṃ, kāyassa bhedā nirayaṃ vajanti;
Ādīnavaṃ kāmaguṇesu disvā, tasmā isayo nappasaṃsanti kāme.
95.
 Vīmaṃsamāno isino bhisāni, tīre gahetvāna thale nidhesiṃ;
Suddhā apāpā isayo vasanti, etāni te brahmacārī bhisāni.
96.
 Na  te naṭā no pana kīḷaneyyā, na  bandhavā no pana te sahāyā;
Kismiṃ vupatthambha sahassanetta, isīhi tvaṃ kīḷasi devarāja.
97.
 Ācariyo mesi pitā ca mayhaṃ, esā patiṭṭhā khalitassa brahme;
Ekāparādhaṃ khama bhūripañña, na paṇḍitā kodhabalā bhavanti.
98.
 Suvāsitaṃ isinaṃ ekarattaṃ, yaṃ vāsavaṃ bhūtapatiddasāma;
Sabbeva bhonto sumanā bhavantu, yaṃ brāhmaṇo paccupādī bhisāni.
99.
 Ahañca sāriputto ca, moggallāno ca kassapo;
Anuruddho puṇṇo ānando, tadāsuṃ satta bhātaro.
100.
 Bhaginī uppalavaṇṇā ca, dāsī khujjuttarā tadā;
Citto gahapati dāso, yakkho sātāgiro tadā.
101.
 Pālileyyo ⟪ pārileyyo (sī. pī.) ⟫ tadā nāgo, madhudo ⟪ madhuvā (sī. pī.) ⟫ seṭṭhavānaro;
Kāḷudāyī tadā sakko, evaṃ dhāretha jātakanti.
Bhisajātakaṃ pañcamaṃ.

 489. Surucijātakaṃ (6)
102.
 Mahesī  surucino ⟪ rucino (sī. syā. pī.) ⟫ bhariyā, ānītā paṭhamaṃ ahaṃ;
Dasa vassasahassāni, yaṃ maṃ surucimānayi.
103.
 Sāhaṃ brāhmaṇa rājānaṃ, vedehaṃ mithilaggahaṃ;
Nābhijānāmi kāyena, vācāya uda cetasā;
Suruciṃ atimaññittha ⟪ atimaññittho (sī. pī.), atimaññitā (?) ⟫, āvi ⟪ āviṃ (sī. pī.) ⟫ vā yadi vā raho.
104.
 Etena  saccavajjena, putto uppajjataṃ ise;
Musā me bhaṇamānāya, muddhā phalatu sattadhā.
105.
 Bhattu  mama sassu mātā, pitā cāpi ca sassuro;
Te maṃ brahme vinetāro, yāva aṭṭhaṃsu jīvitaṃ.
106.
 Sāhaṃ ahiṃsāratinī, kāmasā ⟪ kāmaso (sī.) ⟫ dhammacārinī ⟪ dhammacāriṇī (sī.) ⟫;
Sakkaccaṃ te upaṭṭhāsiṃ, rattindivamatanditā.
107.
 Etena saccavajjena, putto uppajjataṃ ise;
Musā me bhaṇamānāya, muddhā phalatu sattadhā.
108.
 Soḷasitthisahassāni, sahabhariyāni brāhmaṇa;
Tāsu issā vā kodho vā, nāhu mayhaṃ kudācanaṃ.
109.
 Hitena tāsaṃ nandāmi, na ca me kāci appiyā;
Attānaṃvānukampāmi, sadā sabbā sapattiyo.
110.
 Etena saccavajjena, putto uppajjataṃ ise;
Musā me bhaṇamānāya, muddhā phalatu sattadhā.
111.
 Dāse  kammakare pesse ⟪ pose (syā. ka.) ⟫, ye caññe anujīvino;
Pesemi ⟪ posemi (sī. syā. pī.) ⟫ sahadhammena, sadā pamuditindriyā.
112.
 Etena saccavajjena, putto uppajjataṃ ise;
Musā me bhaṇamānāya, muddhā phalatu sattadhā.
113.
 Samaṇe brāhmaṇe cāpi, aññe cāpi vanibbake;
Tappemi annapānena, sadā payatapāṇinī.
114.
 Etena saccavajjena, putto uppajjataṃ ise;
Musā me bhaṇamānāya, muddhā phalatu sattadhā.
115.
 Cātuddasiṃ pañcaddasiṃ ⟪ pannarasiṃ (sī. pī.) ⟫, yā ca pakkhassa aṭṭhamī ⟪ aṭṭhamiṃ (sī. pī.) ⟫;
Pāṭihāriyapakkhañca, aṭṭhaṅgasusamāgataṃ ⟪ aṭṭhaṅgasusamāhitaṃ (sabbattha) vi. va. 129 pāḷiyā aṭṭhakathā passitabbā ⟫;
Uposathaṃ upavasāmi ⟪ upavasiṃ (ka.) ⟫, sadā sīlesu saṃvutā.
116.
 Etena  saccavajjena, putto uppajjataṃ ise;
Musā me bhaṇamānāya, muddhā phalatu sattadhā.
117.
 Sabbeva te dhammaguṇā, rājaputti yasassini;
Saṃvijjanti tayi bhadde, ye tvaṃ kittesi attani.
118.
 Khattiyo jātisampanno, abhijāto yasassimā;
Dhammarājā videhānaṃ, putto uppajjate tava ⟪ tavaṃ (sī. pī.) ⟫.
119.
 Dummī ⟪ rummī (sī. pī.) ⟫ rajojalladharo, aghe vehāyasaṃ ṭhito;
Manuññaṃ bhāsase vācaṃ, yaṃ mayhaṃ hadayaṅgamaṃ.
120.
 Devatānusi  saggamhā, isi vāsi ⟪ cāpi (ka.) ⟫ mahiddhiko;
Ko vāsi tvaṃ anuppatto, attānaṃ me pavedaya.
121.
 Yaṃ devasaṅghā vandanti, sudhammāyaṃ samāgatā;
Sohaṃ sakko sahassakkho, āgatosmi tavantike.
122.
 Itthiyo ⟪ itthiyā (pī.) ⟫ jīvalokasmiṃ, yā hoti ⟪ honti (sī. syā.) ⟫ samacārinī ⟪ samacāriṇī (sī.) ⟫;
Medhāvinī sīlavatī, sassudevā patibbatā.
123.
 Tādisāya sumedhāya, sucikammāya nāriyā;
Devā dassanamāyanti, mānusiyā amānusā.
124.
 Tvañca bhadde suciṇṇena, pubbe sucaritena ca;
Idha rājakule jātā, sabbakāmasamiddhinī.
125.
 Ayañca te rājaputti, ubhayattha kaṭaggaho;
Devalokūpapattī ca, kittī ca idha jīvite.
126.
 Ciraṃ sumedhe sukhinī, dhammamattani pālaya;
Esāhaṃ tidivaṃ yāmi, piyaṃ me tava dassananti.
Surucijātakaṃ chaṭṭhaṃ.

 490. Pañcuposathikajātakaṃ (7)
127.
 Appossukko  dāni tuvaṃ kapota, vihaṅgama na tava bhojanattho;
Khudaṃ ⟪ khuddaṃ (syā. ka.), khudhaṃ (sakkata-pākatānurūpaṃ) ⟫ pipāsaṃ adhivāsayanto, kasmā bhavaṃposathiko kapota ⟪ kapoto (sī. pī.) ⟫.
128.
 Ahaṃ pure giddhigato kapotiyā, asmiṃ padesasmimubho ramāma;
Athaggahī sākuṇiko kapotiṃ, akāmako tāya vinā ahosiṃ.
129.
 Nānābhavā vippayogena tassā, manomayaṃ vedana vedayāmi ⟪ vedanaṃ vediyāmi (sī. pī.) ⟫;
Tasmā ahaṃposathaṃ pālayāmi, rāgo mamaṃ mā punarāgamāsi.
130.
 Anujjugāmī uragā dujivha ⟪ uraga dvijivha (sī.) ⟫, dāṭhāvudho ghoravisosi sappa;
Khudaṃ pipāsaṃ adhivāsayanto, kasmā  bhavaṃposathiko nu dīgha ⟪ dīgho (sī. pī.) ⟫.
131.
 Usabho ahū balavā gāmikassa, calakkakū vaṇṇabalūpapanno;
So maṃ akkami taṃ kupito aḍaṃsi, dukkhābhituṇṇo maraṇaṃ upāgā ⟪ upāgami (sī. pī.) ⟫.
132.
 Tato  janā nikkhamitvāna gāmā, kanditvā roditvā ⟪ kanditva roditva (sī.) ⟫ apakkamiṃsu;
Tasmā ahaṃposathaṃ pālayāmi, kodho  mamaṃ mā punarāgamāsi.
133.
 Matāna  maṃsāni bahū susāne, manuññarūpaṃ tava bhojane taṃ;
Khudaṃ pipāsaṃ adhivāsayanto, kasmā bhavaṃposathiko siṅgāla ⟪ sigālo (sī. pī.) ⟫.
134.
 Pavisi ⟪ pavissaṃ (sī. pī.), pavissa (syā.) ⟫ kucchiṃ mahato gajassa, kuṇape rato hatthimaṃsesu giddho ⟪ hatthimaṃse pagiddho (sī. pī.) ⟫;
Uṇho ca vāto tikhiṇā ca rasmiyo, te sosayuṃ tassa karīsamaggaṃ.
135.
 Kiso ca paṇḍū ca ahaṃ bhadante, na me ahū nikkhamanāya maggo;
Mahā ca megho sahasā pavassi, so temayī tassa karīsamaggaṃ.
136.
 Tato ahaṃ nikkhamisaṃ bhadante, cando yathā rāhumukhā pamutto;
Tasmā ahaṃposathaṃ pālayāmi, lobho mamaṃ mā punarāgamāsi.
137.
 Vammīkathūpasmiṃ kipillikāni, nippothayanto tuvaṃ pure carāsi;
Khudaṃ pipāsaṃ adhivāsayanto, kasmā  bhavaṃposathiko nu accha ⟪ accho (sī. pī.) ⟫.
138.
 Sakaṃ niketaṃ atihīḷayāno ⟪ atiheḷayāno (syā. ka.) ⟫, atricchatā ⟪ atricchatāya (sī. syā. pī.) ⟫ mallagāmaṃ ⟪ malataṃ (sī. pī.), mallayataṃ (ka.) ⟫ agacchiṃ;
Tato janā nikkhamitvāna gāmā, kodaṇḍakena paripothayiṃsu maṃ.
139.
 So  bhinnasīso ruhiramakkhitaṅgo, paccāgamāsiṃ sakaṃ ⟪ sa sakaṃ (syā. ka.),’tha sakaṃ (?) ⟫ niketaṃ;
Tasmā ahaṃposathaṃ pālayāmi, atricchatā mā punarāgamāsi.
140.
 Yaṃ no apucchittha tuvaṃ bhadante, sabbeva byākarimha yathā pajānaṃ;
Mayampi pucchāma tuvaṃ bhadante, kasmā bhavaṃposathiko nu brahme.
141.
 Anūpalitto mama assamamhi, paccekabuddho muhuttaṃ nisīdi;
So maṃ avedī gatimāgatiñca, nāmañca gottaṃ caraṇañca sabbaṃ.
142.
 Evampahaṃ vandi na ⟪ evampahaṃ naggahe (sī. pī.) ⟫ tassa pāde, na cāpi naṃ mānagatena pucchiṃ;
Tasmā ahaṃposathaṃ pālayāmi, māno  mamaṃ mā punarāgamāsīti.
Pañcuposathikajātakaṃ sattamaṃ.

 491. Mahāmorajātakaṃ (8)
143.
 Sace hi tyāhaṃ dhanahetu gāhito, mā maṃ vadhī jīvagāhaṃ gahetvā;
Rañño ca ⟪ raññova (sī. pī.) ⟫ maṃ samma upantikaṃ ⟪ upanti (sī. syā. pī.) ⟫ nehi, maññe dhanaṃ lacchasinapparūpaṃ.
144.
 Na me ayaṃ tuyha vadhāya ajja, samāhito cāpadhure ⟪ cāpavare (sī. pī.), cāpavaro (syā.) ⟫ khurappo;
Pāsañca tyāhaṃ adhipātayissaṃ, yathāsukhaṃ gacchatu morarājā.
145.
 Yaṃ  satta vassāni mamānubandhi, rattindivaṃ khuppipāsaṃ sahanto;
Atha kissa maṃ pāsavasūpanītaṃ, pamuttave  icchasi bandhanasmā.
146.
 Pāṇātipātā virato nusajja, abhayaṃ nu te sabbabhūtesu dinnaṃ;
Yaṃ maṃ tuvaṃ pāsavasūpanītaṃ, pamuttave icchasi bandhanasmā.
147.
 Pāṇātipātā viratassa brūhi, abhayañca yo sabbabhūtesu deti;
Pucchāmi taṃ morarājetamatthaṃ, ito cuto kiṃ labhate sukhaṃ so.
148.
 Pāṇātipātā viratassa brūmi, abhayañca yo sabbabhūtesu deti;
Diṭṭheva dhamme labhate pasaṃsaṃ, saggañca so yāti sarīrabhedā.
149.
 Na santi devā iti āhu ⟪ iccāhu (sī. pī.) ⟫ eke, idheva jīvo vibhavaṃ upeti;
Tathā phalaṃ sukatadukkaṭānaṃ, dattupaññattañca vadanti dānaṃ;
Tesaṃ vaco arahataṃ saddahāno, tasmā ahaṃ sakuṇe bādhayāmi.
150.
 Cando ca suriyo ca ubho sudassanā, gacchanti obhāsayamantalikkhe;
Imassa lokassa parassa vā te, kathaṃ nu te āhu manussaloke.
151.
 Cando  ca suriyo ca ubho sudassanā, gacchanti  obhāsayamantalikkhe;
Parassa lokassa na te imassa, devāti te āhu manussaloke.
152.
 Ettheva te nīhatā hīnavādā, ahetukā ye na vadanti kammaṃ;
Tathā phalaṃ sukatadukkaṭānaṃ, dattupaññattaṃ ye ca vadanti dānaṃ.
153.
 Addhā hi saccaṃ vacanaṃ tavedaṃ ⟪ tavetaṃ (sī. syā. pī.) ⟫, kathañhi dānaṃ aphalaṃ bhaveyya ⟪ vadeyya (sī. pī.) ⟫;
Tathā phalaṃ sukatadukkaṭānaṃ, dattupaññattañca kathaṃ bhaveyya.
154.
 Kathaṃkaro kintikaro kimācaraṃ, kiṃ sevamāno kena tapoguṇena;
Akkhāhi ⟪ akkhāhi taṃ dāni (ka.) ⟫ me morarājetamatthaṃ, yathā ahaṃ no nirayaṃ pateyyaṃ.
155.
 Ye keci atthi samaṇā pathabyā, kāsāyavatthā anagāriyā te;
Pātova piṇḍāya caranti kāle, vikālacariyā viratā hi santo.
156.
 Te tattha kālenupasaṅkamitvā, pucchāhi  yaṃ te manaso piyaṃ siyā;
Te te pavakkhanti yathāpajānaṃ, imassa lokassa parassa catthaṃ.
157.
 Tacaṃva jiṇṇaṃ urago purāṇaṃ, paṇḍūpalāsaṃ harito dumova;
Esappahīno mama luddabhāvo, jahāmahaṃ luddakabhāvamajja.
158.
 Ye  cāpi me sakuṇā atthi baddhā, satāninekāni nivesanasmiṃ;
Tesampahaṃ ⟪ tesaṃ ahaṃ (syā. ka.) ⟫ jīvitamajja dammi, mokkhañca te pattā ⟪ patto (sī.), accha (syā.) ⟫ sakaṃ niketaṃ.
159.
 Luddo  carī pāsahattho araññe, bādhetu morādhipatiṃ yasassiṃ;
Bandhitvā ⟪ bandhitva (sī. pī.) ⟫ morādhipatiṃ yasassiṃ, dukkhā sa pamucci ⟪ dukkhā pamucci (sī.), dukkhā pamuñci (syā. pī.) ⟫ yathāhaṃ pamuttoti.
Mahāmorajātakaṃ aṭṭhamaṃ.

 492. Tacchasūkarajātakaṃ (9)
160.
 Yadesamānā vicarimha, pabbatāni vanāni ca;
Anvesaṃ  vicariṃ ⟪ vipule (syā. ka.) ⟫ ñātī, teme adhigatā mayā.
161.
 Bahuñcidaṃ mūlaphalaṃ, bhakkho cāyaṃ anappako;
Rammā cimā girīnajjo ⟪ girinadiyo (sī. pī.) ⟫, phāsuvāso bhavissati.
162.
 Idhevāhaṃ vasissāmi, saha sabbehi ñātibhi;
Appossukko nirāsaṅkī, asoko akutobhayo.
163.
 Aññampi ⟪ aññaṃ hi (sī. pī.) ⟫ leṇaṃ pariyesa, sattu no idha vijjati;
So taccha sūkare hanti, idhāgantvā varaṃ varaṃ.
164.
 Ko numhākaṃ ⟪ ko namhākaṃ (sī. pī.) ⟫ idha sattu, ko ñātī susamāgate;
Duppadhaṃse ⟪ appadhaṃse (sī. pī.) ⟫ padhaṃseti, taṃ me akkhātha pucchitā.
165.
 Uddhaggarājī migarājā, balī dāṭhāvudho migo;
So taccha sūkare hanti, idhāgantvā varaṃ varaṃ.
166.
 Na no dāṭhā na vijjanti ⟪ nu vijjanti (ka.) ⟫, balaṃ kāye samohitaṃ;
Sabbe samaggā hutvāna, vasaṃ kāhāma ekakaṃ.
167.
 Hadayaṅgamaṃ  kaṇṇasukhaṃ, vācaṃ bhāsasi tacchaka;
Yopi yuddhe palāyeyya, tampi pacchā hanāmase.
168.
 Pāṇātipātā virato nu ajja, abhayaṃ nu te sabbabhūtesu dinnaṃ;
Dāṭhā nu te migavadhāya ⟪ miga viriyaṃ (sī. syā. pī.) ⟫ na santi, yo saṅghapatto kapaṇova jhāyasi.
169.
 Na  me dāṭhā na vijjanti, balaṃ kāye samohitaṃ;
Ñātī ca disvāna sāmaggī ekato, tasmā ca jhāyāmi vanamhi ekako.
170.
 Imassudaṃ yanti disodisaṃ pure, bhayaṭṭitā leṇagavesino puthu;
Te dāni saṅgamma vasanti ekato, yatthaṭṭhitā duppasahajja te mayā.
171.
 Pariṇāyakasampannā, sahitā ekavādino;
Te maṃ samaggā hiṃseyyuṃ, tasmā nesaṃ na patthaye ⟪ apatthave (pī.) ⟫.
172.
 Ekova  indo asure jināti, ekova seno hanti dije pasayha;
Ekova byaggho migasaṅghapatto, varaṃ varaṃ hanti balañhi tādisaṃ.
173.
 Na heva indo na seno, napi byaggho migādhipo;
Samagge sahite ñātī, na byagghe ⟪ byagghe ca (sī. pī.), byaggho na (syā.) ⟫ kurute vase.
174.
 Kumbhīlakā sakuṇakā, saṅghino gaṇacārino;
Sammodamānā ekajjhaṃ, uppatanti ḍayanti ca.
175.
 Tesañca ḍayamānānaṃ, ekettha apasakkati ⟪ apavattati (sī. pī.) ⟫;
Tañca seno nitāḷeti, veyyagghiyeva sā gati.
176.
 Ussāhito  jaṭilena, luddenāmisacakkhunā;
Dāṭhī dāṭhīsu pakkhandi, maññamāno yathā pure.
177.
 Sādhu sambahulā ñātī, api rukkhā araññajā;
Sūkarehi samaggehi, byaggho ekāyane hato.
178.
 Brāhmaṇañceva byagghañca, ubho hantvāna sūkarā.
Ānandino pamuditā, mahānādaṃ panādisuṃ.
179.
 Te su udumbaramūlasmiṃ, sūkarā susamāgatā;
Tacchakaṃ abhisiñciṃsu, ‘‘tvaṃ no rājāsi issaro’’ti.
Tacchasūkarajātakaṃ navamaṃ.

 493. Mahāvāṇijajātakaṃ (10)
180.
 Vāṇijā samitiṃ katvā, nānāraṭṭhato āgatā;
Dhanāharā pakkamiṃsu, ekaṃ katvāna gāmaṇiṃ.
181.
 Te taṃ kantāramāgamma, appabhakkhaṃ anodakaṃ;
Mahānigrodhamaddakkhuṃ, sītacchāyaṃ manoramaṃ.
182.
 Te ca tattha nisīditvā, tassa rukkhassa chāyayā ⟪ chādiyā (sī. syā. pī.) ⟫;
Vāṇijā samacintesuṃ, bālā mohena pārutā.
183.
 Allāyate ⟪ addāyate (sī. pī.) ⟫ ayaṃ rukkho, api vārīva ⟪ vāri ca (sī. pī.) ⟫ sandati;
Iṅghassa purimaṃ sākhaṃ, mayaṃ chindāma vāṇijā.
184.
 Sā ca chinnāva pagghari, acchaṃ vāriṃ anāvilaṃ;
Te  tattha nhatvā pivitvā, yāvaticchiṃsu vāṇijā.
185.
 Dutiyaṃ  samacintesuṃ, bālā mohena pārutā;
Iṅghassa dakkhiṇaṃ sākhaṃ, mayaṃ chindāma vāṇijā.
186.
 Sā ca chinnāva pagghari, sālimaṃsodanaṃ bahuṃ;
Appodavaṇṇe kummāse, siṅgiṃ vidalasūpiyo ⟪ siṅgiṃ bidalasūpiyo (sī. pī.), siṅgīveraṃ lasūpiyo (ka.) siṅgīnti siṅgīverādikaṃ uttaribhaṅgaṃ; vidalasūpiyoti muggasūpādayo (aṭṭha.) vidalaṃ kalāyādimhi vattatīti sakkatābhidhāne ⟫.
187.
 Te  tattha bhutvā khāditvā ⟪ bhutvā ca pivitvā ca (pī.) ⟫, yāvaticchiṃsu vāṇijā;
Tatiyaṃ samacintesuṃ, bālā mohena pārutā;
Iṅghassa pacchimaṃ sākhaṃ, mayaṃ chindāma vāṇijā.
188.
 Sā ca chinnāva pagghari, nāriyo samalaṅkatā;
Vicitravatthābharaṇā, āmuttamaṇikuṇḍalā.
189.
 Api su vāṇijā ekā, nāriyo paṇṇavīsati;
Samantā parivāriṃsu ⟪ parikariṃsu (sī. syā. pī.) ⟫, tassa rukkhassa chāyayā ⟪ chādiyā (sī. syā. pī.) ⟫.
190.
 Te tāhi paricāretvā ⟪ parivāretvā (sī. syā. pī.) ⟫, yāvaticchiṃsu vāṇijā;
Catutthaṃ samacintesuṃ, bālā mohena pārutā;
Iṅghassa uttaraṃ sākhaṃ, mayaṃ chindāma vāṇijā.
191.
 Sā ca chinnāva pagghari, muttā veḷuriyā bahū;
Rajataṃ jātarūpañca, kuttiyo paṭiyāni ca.
192.
 Kāsikāni ca vatthāni, uddiyāni ca kambalā ⟪ uddiyāne ca kambale (sī. pī.) ⟫;
Te tattha bhāre bandhitvā, yāvaticchiṃsu vāṇijā.
193.
 Pañcamaṃ samacintesuṃ, bālā mohena pārutā;
Iṅghassa  mūle ⟪ mūlaṃ (sī. pī. ka.) ⟫ chindāma, api bhiyyo labhāmase.
194.
 Athuṭṭhahi satthavāho, yācamāno katañjalī;
Nigrodho kiṃ parajjhati ⟪ aparajjhatha (sī.), aparajjhati (syā. pī.) ⟫, vāṇijā bhaddamatthu te.
195.
 Vāridā purimā sākhā, annapānañca dakkhiṇā;
Nāridā pacchimā sākhā, sabbakāme ca uttarā;
Nigrodho kiṃ parajjhati, vāṇijā bhaddamatthu te.
196.
 Yassa rukkhassa chāyāya, nisīdeyya sayeyya vā;
Na tassa sākhaṃ bhañjeyya, mittadubbho hi pāpako.
197.
 Te ca tassānādiyitvā ⟪ tassa anāditvā (sī. syā.) ⟫, ekassa vacanaṃ bahū;
Nisitāhi kuṭhārīhi ⟪ kudhārīhi (ka.) ⟫, mūlato naṃ upakkamuṃ.
198.
 Tato  nāgā nikkhamiṃsu, sannaddhā paṇṇavīsati;
Dhanuggahānaṃ tisatā, chasahassā ca vammino.
199.
 Ete hanatha bandhatha, mā vo muñcittha ⟪ muccittha (pī.) ⟫ jīvitaṃ;
Ṭhapetvā satthavāhaṃva, sabbe bhasmaṃ ⟪ bhasmī (sī.) ⟫ karotha ne.
200.
 Tasmā hi paṇḍito poso, sampassaṃ atthamattano;
Lobhassa na vasaṃ gacche, haneyyārisakaṃ ⟪ haneyya disataṃ (sī.), haneyya disakaṃ (syā.) ⟫ manaṃ.
201.
 Eva ⟪ eta (sī. pī.) ⟫ mādīnavaṃ ñatvā, taṇhā dukkhassa sambhavaṃ;
Vītataṇho anādāno, sato bhikkhu paribbajeti.
Mahāvāṇijajātakaṃ dasamaṃ.

 494. Sādhinajātakaṃ (11)
202.
 Abbhuto  vata lokasmiṃ, uppajji lomahaṃsano;
Dibbo ratho pāturahu, vedehassa yasassino.
203.
 Devaputto mahiddhiko, mātali ⟪ mātalī (sī.) ⟫ devasārathi;
Nimantayittha rājānaṃ, vedehaṃ mithilaggahaṃ.
204.
 Ehimaṃ rathamāruyha, rājaseṭṭha disampati;
Devā dassanakāmā te, tāvatiṃsā saindakā;
Saramānā hi te devā, sudhammāyaṃ samacchare.
205.
 Tato ca rājā sādhino ⟪ sādhīno (sī. pī.) ⟫, vedeho mithilaggaho ⟪ pamukho rathamāruhi (sī. pī.) ⟫;
Sahassayuttamāruyha ⟪ yuttaṃ abhiruyha (sī.) ⟫, agā devāna santike;
Taṃ devā paṭinandiṃsu, disvā rājānamāgataṃ.
206.
 Svāgataṃ te mahārāja, atho te adurāgataṃ;
Nisīda dāni rājīsi ⟪ rājisi (sī. syā. pī.) ⟫, devarājassa santike.
207.
 Sakkopi paṭinandittha, vedehaṃ mithilaggahaṃ;
Nimantayittha ⟪ nimantayī ca (sī. pī.) ⟫ kāmehi, āsanena ca vāsavo.
208.
 Sādhu  khosi anuppatto, āvāsaṃ vasavattinaṃ;
Vasa  devesu rājīsi, sabbakāmasamiddhisu;
Tāvatiṃsesu devesu, bhuñja kāme amānuse.
209.
 Ahaṃ  pure saggagato ramāmi, naccehi gītehi ca vāditehi;
So dāni ajja na ramāmi sagge, āyuṃ nu khīṇo ⟪ khīṇaṃ (syā.) ⟫ maraṇaṃ nu santike;
Udāhu mūḷhosmi janindaseṭṭha.
210.
 Na tāyu ⟪ na cāyu (sī. pī. ka.) ⟫ khīṇaṃ maraṇañca ⟪ maraṇaṃ te (sī. pī.) ⟫ dūre, na cāpi mūḷho naravīraseṭṭha;
Tuyhañca ⟪ tavañca (sī. pī.), tava ca (ka.) ⟫ puññāni parittakāni, yesaṃ vipākaṃ idha vedayittho ⟪ vedayato (pī. ka.) ⟫.
211.
 Vasa devānubhāvena, rājaseṭṭha disampati;
Tāvatiṃsesu devesu, bhuñja kāme amānuse.
212.
 Yathā yācitakaṃ yānaṃ, yathā yācitakaṃ dhanaṃ;
Evaṃ sampadamevetaṃ, yaṃ parato dānapaccayā.
213.
 Na cāhametamicchāmi, yaṃ parato dānapaccayā;
Sayaṃkatāni puññāni, taṃ me āveṇikaṃ ⟪ āveṇiyaṃ (sī. syā. pī.), āvenikaṃ (ka.) ⟫ dhanaṃ.
214.
 Sohaṃ gantvā manussesu, kāhāmi kusalaṃ bahuṃ;
Dānena samacariyāya, saṃyamena damena ca;
Yaṃ katvā sukhito hoti, na ca pacchānutappati.
215.
 Imāni  tāni khettāni, imaṃ nikkhaṃ sukuṇḍalaṃ;
Imā tā haritānūpā, imā najjo savantiyo.
216.
 Imā tā pokkharaṇī rammā, cakkavākapakūjitā ⟪ cakkavākūpakūjitā (sī. pī.) ⟫;
Mandālakehi sañchannā, padumuppalakehi ca;
Yassimāni mamāyiṃsu, kiṃ nu te disataṃ gatā.
217.
 Tānīdha  khettāni so bhūmibhāgo, teyeva ārāmavanupacārā ⟪ te ārāmā te vana’me pacārā (sī. pī.), te yeva ārāmavanāni sañcarā (ka.) ⟫;
Tameva mayhaṃ janataṃ apassato, suññaṃva me nārada khāyate disā.
218.
 Diṭṭhā mayā vimānāni, obhāsentā catuddisā;
Sammukhā devarājassa, tidasānañca sammukhā.
219.
 Vutthaṃ me bhavanaṃ dibyaṃ ⟪ dibbaṃ (sī. pī.) ⟫, bhuttā kāmā amānusā;
Tāvatiṃsesu devesu, sabbakāmasamiddhisu.
220.
 Sohaṃ etādisaṃ hitvā, puññāyamhi idhāgato;
Dhammameva carissāmi, nāhaṃ rajjena atthiko.
221.
 Adaṇḍāvacaraṃ maggaṃ, sammāsambuddhadesitaṃ;
Taṃ maggaṃ paṭipajjissaṃ, yena gacchanti subbatāti.
Sādhinajātakaṃ ⟪ sādhinarājajātakaṃ (syā.) ⟫ ekādasamaṃ.

 495. Dasabrāhmaṇajātakaṃ (12)
222.
 Rājā  avoca vidhuraṃ, dhammakāmo yudhiṭṭhilo;
Brāhmaṇe vidhura pariyesa, sīlavante bahussute.
223.
 Virate methunā dhammā, ye me bhuñjeyyu ⟪ bhuñjeyyuṃ (sī.) ⟫ bhojanaṃ;
Dakkhiṇaṃ samma dassāma, yattha dinnaṃ mahapphalaṃ.
224.
 Dullabhā brāhmaṇā deva, sīlavanto bahussutā;
Viratā methunā dhammā, ye te bhuñjeyyu bhojanaṃ.
225.
 Dasa khalu mahārāja, yā tā brāhmaṇajātiyo;
Tesaṃ vibhaṅgaṃ vicayaṃ ⟪ viciya (ka.) ⟫, vitthārena suṇohi me.
226.
 Pasibbake gahetvāna, puṇṇe mūlassa saṃvute;
Osadhikāyo ⟪ osadhikāye (syā. ka.) ⟫ ganthenti, nhāpayanti ⟪ nahāyanti (sī. pī.) ⟫ japanti ca.
227.
 Tikicchakasamā  rāja, tepi vuccanti brāhmaṇā;
Akkhātā te mahārāja, tādise nipatāmase.
228.
 Apetā te ca ⟪ te (sī. pī.) ⟫ brahmaññā,
(Iti rājā ⟪ rājā ca (syā. ka.) ⟫ korabyo)
Na te vuccanti brāhmaṇā;
Aññe vidhura pariyesa, sīlavante bahussute.
229.
 Virate methunā dhammā, ye me bhuñjeyyu bhojanaṃ;
Dakkhiṇaṃ samma dassāma, yattha dinnaṃ mahapphalaṃ.
230.
 Kiṅkiṇikāyo ⟪ kiṅkaṇikāyo (ka.), kiṅkiṇiyo (syā.) ⟫ gahetvā ⟪ gahetvāna (sī. syā. pī.) ⟫, ghosenti puratopi te;
Pesanānipi gacchanti, rathacariyāsu sikkhare.
231.
 Paricārakasamā  rāja, tepi vuccanti brāhmaṇā;
Akkhātā te mahārāja, tādise nipatāmase.
232.
 Apetā te ca brahmaññā,
(Iti rājā korabyo)
Na te vuccanti brāhmaṇā;
Aññe vidhura pariyesa, sīlavante bahussute.
233.
 Virate methunā dhammā, ye me bhuñjeyyu bhojanaṃ;
Dakkhiṇaṃ samma dassāma, yattha dinnaṃ mahapphalaṃ.
234.
 Kamaṇḍaluṃ  gahetvāna, vaṅkadaṇḍañca brāhmaṇā;
Paccupessanti rājāno, gāmesu nigamesu ca;
Nādinne vuṭṭhahissāma, gāmamhi vā vanamhi vā ⟪ vāmamhi ca vanamhi ca (sī. pī.), gāmamhi nigamamhi vā (syā.) ⟫.
235.
 Niggāhakasamā rāja, tepi vuccanti brāhmaṇā;
Akkhātā te mahārāja, tādise nipatāmase.
236.
 Apetā te ca brahmaññā,
(Iti rājā korabyo)
Na te vuccanti brāhmaṇā;
Aññe vidhura pariyesa, sīlavante bahussute.
237.
 Virate methunā dhammā, ye me bhuñjeyyu bhojanaṃ;
Dakkhiṇaṃ samma dassāma, yattha dinnaṃ mahapphalaṃ.
238.
 Parūḷhakacchanakhalomā , paṅkadantā rajassirā;
Okiṇṇā rajareṇūhi, yācakā vicaranti te.
239.
 Khāṇughātasamā  rāja, tepi vuccanti brāhmaṇā;
Akkhātā te mahārāja, tādise nipatāmase.
240.
 Apetā te ca brahmaññā,
(Iti rājā korabyo)
Na te vuccanti brāhmaṇā;
Aññe vidhura pariyesa, sīlavante bahussute.
241.
 Virate methunā dhammā, ye me bhuñjeyyu bhojanaṃ;
Dakkhiṇaṃ samma dassāma, yattha dinnaṃ mahapphalaṃ.
242.
 Harītakaṃ ⟪ harīṭakaṃ (bahūsu) ⟫ āmalakaṃ, ambaṃ jambuṃ vibhītakaṃ ⟪ ambajambuvibhīṭakaṃ (sī. pī.) ⟫;
Labujaṃ dantapoṇāni, beluvā badarāni ca.
243.
 Rājāyatanaṃ ucchu-puṭaṃ, dhūmanettaṃ madhu-añjanaṃ;
Uccāvacāni paṇiyāni, vipaṇenti janādhipa.
244.
 Vāṇijakasamā rāja, tepi vuccanti brāhmaṇā;
Akkhātā te mahārāja, tādise nipatāmase.
245.
 Apetā  te ca brahmaññā,
(Iti rājā korabyo)
Na te vuccanti brāhmaṇā;
Aññe vidhura pariyesa, sīlavante bahussute.
246.
 Virate methunā dhammā, ye me bhuñjeyyu bhojanaṃ;
Dakkhiṇaṃ samma dassāma, yattha dinnaṃ mahapphalaṃ.
247.
 Kasi-vāṇijjaṃ ⟪ kasiṃ vaṇijjaṃ (sī. pī.) ⟫ kārenti, posayanti ajeḷake;
Kumāriyo  pavecchanti, vivāhantāvahanti ca.
248.
 Samā ambaṭṭhavessehi, tepi vuccanti brāhmaṇā;
Akkhātā te mahārāja, tādise nipatāmase.
249.
 Apetā te ca brahmaññā,
(Iti rājā korabyo)
Na te vuccanti brāhmaṇā;
Aññe vidhura pariyesa, sīlavante bahussute.
250.
 Virate  methunā dhammā, ye me bhuñjeyyu bhojanaṃ;
Dakkhiṇaṃ samma dassāma, yattha dinnaṃ mahapphalaṃ.
251.
 Nikkhittabhikkhaṃ bhuñjanti, gāmesveke purohitā;
Bahū te ⟪ ne (syā. ka.) ⟫ paripucchanti, aṇḍacchedā nilañchakā ⟪ tilañchakā (pī.) ⟫.
252.
 Pasūpi tattha haññanti, mahiṃsā sūkarā ajā;
Goghātakasamā rāja, tepi vuccanti brāhmaṇā;
Akkhātā te mahārāja, tādise nipatāmase.
253.
 Apetā te brahmaññā,
(Iti rājā korabyo)
Na te vuccanti brāhmaṇā;
Aññe vidhura pariyesa, sīlavante bahussute.
254.
 Virate methunā dhammā, ye me bhuñjeyyu bhojanaṃ;
Dakkhiṇaṃ samma dassāma, yattha dinnaṃ mahapphalaṃ.
255.
 Asicammaṃ gahetvāna, khaggaṃ paggayha brāhmaṇā;
Vessapathesu tiṭṭhanti, satthaṃ abbāhayantipi.
256.
 Samā  gopanisādehi, tepi vuccanti brāhmaṇā;
Akkhātā te mahārāja, tādise nipatāmase.
257.
 Apetā te brahmaññā,
(Iti rājā korabyo)
Na te vuccanti brāhmaṇā;
Aññe vidhura pariyesa, sīlavante bahussute.
258.
 Virate methunā dhammā, ye me bhuñjeyyu bhojanaṃ;
Dakkhiṇaṃ samma dassāma, yattha dinnaṃ mahapphalaṃ.
259.
 Araññe kuṭikaṃ katvā, kūṭāni kārayanti te;
Sasabiḷāre bādhenti, āgodhā macchakacchapaṃ.
260.
 Te luddakasamā rāja ⟪ luddakā te mahārāja (sī. pī.) ⟫, tepi vuccanti brāhmaṇā;
Akkhātā te mahārāja, tādise nipatāmase.
261.
 Apetā  te brahmaññā,
(Iti rājā korabyo)
Na te vuccanti brāhmaṇā;
Aññe vidhura pariyesa, sīlavante bahussute.
262.
 Virate methunā dhammā, ye me bhuñjeyyu bhojanaṃ;
Dakkhiṇaṃ samma dassāma, yattha dinnaṃ mahapphalaṃ.
263.
 Aññe dhanassa kāmā hi, heṭṭhāmañce pasakkitā ⟪ pasakkhitā (sī. syā. pī.) ⟫;
Rājāno upari nhāyanti, somayāge upaṭṭhite.
264.
 Malamajjakasamā rāja, tepi vuccanti brāhmaṇā;
Akkhātā te mahārāja, tādise nipatāmase.
265.
 Apetā  te brahmaññā,
(Iti rājā korabyo)
Na te vuccanti brāhmaṇā;
Aññe vidhura pariyesa, sīlavante bahussute.
266.
 Virate methunā dhammā, ye me bhuñjeyyu bhojanaṃ;
Dakkhiṇaṃ samma dassāma, yattha dinnaṃ mahapphalaṃ.
267.
 Atthi kho brāhmaṇā deva, sīlavanto bahussutā;
Viratā methunā dhammā, ye te bhuñjeyyu bhojanaṃ.
268.
 Ekañca  bhattaṃ bhuñjanti, na ca majjaṃ pivanti te;
Akkhātā te mahārāja, tādise nipatāmase.
269.
 Ete kho brāhmaṇā vidhura, sīlavanto bahussutā;
Ete vidhura pariyesa, khippañca ne ⟪ khippaṃva ne (ka.) ⟫ nimantayāti.
Dasabrāhmaṇajātakaṃ dvādasamaṃ.

 496. Bhikkhāparamparajātakaṃ (13)
270.
 Sukhumālarūpaṃ disvā ⟪ disvāna (ka. sī. aṭṭha.) ⟫, raṭṭhā vivanamāgataṃ;
Kūṭāgāravarūpetaṃ, mahāsayanamupāsitaṃ ⟪ mupocitaṃ (bahūsu) ⟫.
271.
 Tassa  te pemakenāhaṃ, adāsiṃ vaḍḍhamodanaṃ ⟪ baddhamodanaṃ (sī. pī.) ⟫;
Sālīnaṃ vicitaṃ bhattaṃ, suciṃ maṃsūpasecanaṃ.
272.
 Taṃ tvaṃ bhattaṃ paṭiggayha, brāhmaṇassa adāsayi ⟪ adāpayi (sī. syā. pī.) ⟫;
Attānaṃ ⟪ attanā (pī. aṭṭha. pāṭhantaraṃ) ⟫ anasitvāna, koyaṃ dhammo namatthu te.
273.
 Ācariyo brāhmaṇo mayhaṃ, kiccākiccesu byāvaṭo ⟪ vāvaṭo (ka.) ⟫;
Garu ca āmantanīyo ⟪ āmantaṇīyo (sī. pī.) ⟫ ca, dātumarahāmi bhojanaṃ.
274.
 Brāhmaṇaṃ dāni pucchāmi, gotamaṃ rājapūjitaṃ;
Rājā te bhattaṃ pādāsi, suciṃ maṃsūpasecanaṃ.
275.
 Taṃ tvaṃ bhattaṃ paṭiggayha, isissa bhojanaṃ adā;
Akhettaññūsi dānassa, koyaṃ dhammo namatthu te.
276.
 Bharāmi putta ⟪ putte (sī. pī.) ⟫ dāre ca, gharesu gadhito ⟪ gathito (sī. pī.) ⟫ ahaṃ;
Bhuñje mānusake kāme, anusāsāmi rājino.
277.
 Āraññikassa ⟪ āraññakassa (sī. pī.) ⟫ isino, cirarattaṃ tapassino;
Vuḍḍhassa bhāvitattassa, dātumarahāmi bhojanaṃ.
278.
 Isiñca dāni pucchāmi, kisaṃ dhamanisanthataṃ;
Parūḷhakacchanakhalomaṃ, paṅkadantaṃ rajassiraṃ.
279.
 Eko araññe viharasi ⟪ vihāsi (ka.) ⟫, nāvakaṅkhasi jīvitaṃ;
Bhikkhu kena tayā seyyo, yassa tvaṃ bhojanaṃ adā.
280.
 Khaṇantālukalambāni ⟪ khaṇamālukalambāni (syā. ka.) ⟫, bilālitakkalāni ca ⟪ biḷālitakkaḷāni ca (sī. pī.) ⟫;
Dhunaṃ sāmākanīvāraṃ, saṅghāriyaṃ pasāriyaṃ ⟪ saṃhāriyaṃ pahāriyaṃ (syā.), saṃsāriyaṃ pasāriyaṃ (ka.) ⟫.
281.
 Sākaṃ  bhisaṃ madhuṃ maṃsaṃ, badarāmalakāni ca;
Tāni āharitvā ⟪ āhatva (sī. syā.) ⟫ bhuñjāmi, atthi me so pariggaho.
282.
 Pacanto  apacantassa, amamassa sakiñcano ⟪ akiñcano (ka.) ⟫;
Anādānassa sādāno, dātumarahāmi bhojanaṃ.
283.
 Bhikkhuñca dāni pucchāmi, tuṇhīmāsīna subbataṃ;
Isi te bhattaṃ pādāsi, suciṃ maṃsūpasecanaṃ.
284.
 Taṃ tvaṃ bhattaṃ paṭiggayha, tuṇhī bhuñjasi ekako;
Nāññaṃ kañci ⟪ kiñci (ka.) ⟫ nimantesi, koyaṃ dhammo namatthu te.
285.
 Na pacāmi na pācemi, na chindāmi na chedaye;
Taṃ maṃ akiñcanaṃ ñatvā, sabbapāpehi ārataṃ.
286.
 Vāmena bhikkhamādāya, dakkhiṇena kamaṇḍaluṃ;
Isi me bhattaṃ pādāsi, suciṃ maṃsūpasecanaṃ.
287.
 Ete hi dātumarahanti, samamā sapariggahā;
Paccanīkamahaṃ maññe, yo dātāraṃ nimantaye.
288.
 Atthāya vata me ajja, idhāgacchi rathesabho;
Sohaṃ ajja pajānāmi ⟪ ito pubbe na jānāmi (sī. pī.) ⟫, yattha dinnaṃ mahapphalaṃ.
289.
 Raṭṭhesu giddhā rājāno, kiccākiccesu brāhmaṇā;
Isī mūlaphale giddhā, vippamuttā ca bhikkhavoti.
Bhikkhāparamparajātakaṃ terasamaṃ.
Tassuddānaṃ –
Suva  kinnara mukka kharājinaso, bhisajāta mahesi kapotavaro;
Atha mora satacchaka vāṇijako, atha rāja sabrāhmaṇa bhikkhaparanti.
Pakiṇṇakanipātaṃ niṭṭhitaṃ.
