Terasama pariccheda
Mahindāgamano
1.
 Mahāmahindatthero so, tadā dvādasavassiko;
Upajjhāyena āṇatto, saṅghena ca mahāmatī.
2.
 Laṃkādīpaṃ pasādetuṃ,
Kālaṃ pekkhaṃ vicintayī;
‘‘Vuḍḍho muṭasivo rājā,
Rājā hotu suto’’ iti.
3.
 Tadantare  ñātigaṇaṃ, daṭṭhuṃ katvāna mānasaṃ;
Upajjhāyañca saṅghañca, vanditvā puccha bhūpatiṃ.
4.
 Ādāya caturo there, saṅghamittāya atrajaṃ;
Sumanaṃ sāmaṇerañca, chaḷābhiññaṃ mahiddhikaṃ.
5.
 Ñātīnaṃ saṅgahaṃ kātuṃ, agamā dakkhiṇāgiriṃ;
Tato tattha carantassa, chammāsā samatikkamuṃ.
6.
 Kamena vedisagiriṃ, nagaraṃ mātudeviyā;
Sampatvā mataraṃ passi, devī disvā piyaṃ sutaṃ.
7.
 Bhojayitvā saparisaṃ, attanāyeva kāritaṃ;
Vihāraṃ cetiyagiriṃ, theraṃ āropayī subhaṃ.
8.
 Avantiraṭṭhaṃ bhuñjanto, pitarā dinnamattano;
So asoka kumāro hi, ujjenīgamanā purā.
9.
 Vedise nagare vāsaṃ, upagantvā tahiṃ subhaṃ;
Devinnāma labhitvāna, kumāriṃ seṭṭhidhītaraṃ.
10.
 Saṃvāsaṃ tāya kappesi, gabbhaṃ gaṇhiya tena sā;
Ujjeniyaṃ kumāraṃ taṃ, mahindaṃ janayī subhaṃ.
11.
 Vassadvayamatikkamma, saṅghamittañca dhītaraṃ;
Tasmiṃ kāle vasati sā, vedise nagare tahiṃ.
12.
 Thero tattha nisīditvā, kālaññū iti cintayi;
Pitarā me samāṇattaṃ, abhiseka mahussavaṃ.
13.
 Devānaṃpiyatisso so, mahārājā’nubhotu ca;
Vatthuttayaguṇe cāpi, sutvā jānātu dūhato.
14.
 Ārohatu missanagaṃ, jeṭṭhamāsassu’posathe;
Tadaheva gamissāma, laṃkādīpavaraṃ mayaṃ.
15.
 Mahindo upasaṅkamma, mahindatthera muttamaṃ;
Yāhi laṃkaṃ pasādetuṃ, sambuddhenā’si byākato.
16.
 Mayampi tatthupatthambhā, bhavissāmā’ti abravi;
Deviyā bhaginī dhītu-putto bhaṇḍuka nāmako.
17.
 Therena deviyā dhammaṃ, sutvā desitameva tu;
Anāgāmiphalaṃ patvā, vasi therassa santike.
18.
 Tattha  māsaṃ vasitvāna, jeṭṭhamāsassu’ posathe;
Thero catūhi therehi, sumanenā’tha bhaṇḍunā.
19.
 Saddhiṃ tena gahaṭṭhena, na rato ñātihetunā;
Tasmā vihārā ākāsaṃ, uggantvā so mahiddhiko.
20.
 Khaṇeneva idhāgamma, ramme missaka pabbate;
Aṭṭhāsi vilukūṭamhi, rucirambatthale vare.
21.
 Laṃkāpasāda guṇena viyākato so;
Laṃkāhitāya muninā sayitena ante;
Laṃkāya satthusadiso hitahetu tassā;
Laṃkāmarūhi mahito’bhinisīdi tattāti.
Sujanappasādasaṃvegatthāya kate mahāvaṃse
Mahindāgamano nāma
Terasamo paricchedo.
