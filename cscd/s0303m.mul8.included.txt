

 sāvatthinidānaṃ  catasso imā bhikkhave supaṇṇayoniyo katamā catasso aṇḍajā supaṇṇā jalābujā supaṇṇā saṃsedajā supaṇṇā opapātikā supaṇṇā  imā kho bhikkhave catasso supaṇṇayoniyoti paṭhamaṃ

 sāvatthinidānaṃ  catasso imā bhikkhave supaṇṇayoniyo katamā catasso aṇḍajā imā kho bhikkhave catasso supaṇṇayoniyo tatra bhikkhave aṇḍajā supaṇṇā aṇḍajeva nāge haranti na jalābuje na saṃsedaje na opapātike tatra bhikkhave jalābujā supaṇṇā aṇḍaje ca jalābuje ca nāge haranti na saṃsedaje na opapātike tatra bhikkhave saṃsedajā supaṇṇā aṇḍaje ca jalābuje ca saṃsedaje ca nāge haranti na opapātike tatra bhikkhave opapātikā supaṇṇā aṇḍaje ca jalābuje ca saṃsedaje ca opapātike ca nāge haranti imā kho bhikkhave catasso supaṇṇayoniyoti dutiyaṃ

 sāvatthinidānaṃ aññataro bhikkhu yena bhagavā tenupasaṅkami upasaṅkamitvā bhagavantaṃ abhivādetvā ekamantaṃ nisīdi ekamantaṃ nisinno kho so bhikkhu bhagavantaṃ etadavoca  ko nu kho bhante hetu ko paccayo yena midhekacco kāyassa bhedā paraṃ maraṇā  aṇḍajānaṃ  supaṇṇānaṃ sahabyataṃ upapajjatīti idha bhikkhu ekacco kāyena dvayakārī hoti vācāya dvayakārī manasā dvayakārī tassa sutaṃ hoti  aṇḍajā supaṇṇā dīghāyukā vaṇṇavanto sukhabahulāti tassa evaṃ hoti  aho vatāhaṃ kāyassa bhedā paraṃ maraṇā aṇḍajānaṃ supaṇṇānaṃ sahabyataṃ upapajjeyyanti so kāyassa bhedā paraṃ maraṇā aṇḍajānaṃ supaṇṇānaṃ sahabyataṃ upapajjati ayaṃ kho bhikkhu hetu ayaṃ paccayo  yena midhekacco kāyassa bhedā paraṃ maraṇā aṇḍajānaṃ supaṇṇānaṃ sahabyataṃ upapajjatīti tatiyaṃ

 sāvatthinidānaṃ ekamantaṃ nisinno kho so bhikkhu bhagavantaṃ  etadavoca  ko nu kho bhante hetu ko paccayo yena midhekacco kāyassa bhedā paraṃ maraṇā jalābujānaṃ supaṇṇānaṃ saṃsedajānaṃ supaṇṇānaṃ opapātikānaṃ supaṇṇānaṃ sahabyataṃ upapajjatīti idha bhikkhu ekacco kāyena dvayakārī hoti vācāya dvayakārī manasā dvayakārī tassa sutaṃ hoti  opapātikā supaṇṇā dīghāyukā vaṇṇavanto sukhabahulāti tassa evaṃ hoti  aho vatāhaṃ kāyassa bhedā paraṃ maraṇā opapātikānaṃ supaṇṇānaṃ sahabyataṃ upapajjeyyanti so kāyassa bhedā paraṃ maraṇā opapātikānaṃ supaṇṇānaṃ sahabyataṃ upapajjati ayaṃ kho bhikkhu hetu ayaṃ paccayo yena midhekacco kāyassa bhedā paraṃ maraṇā opapātikānaṃ supaṇṇānaṃ sahabyataṃ upapajjatīti chaṭṭhaṃ

 sāvatthinidānaṃ  ekamantaṃ nisinno kho so bhikkhu bhagavantaṃ etadavoca  ko nu kho bhante hetu ko paccayo yena midhekacco kāyassa bhedā paraṃ maraṇā aṇḍajānaṃ supaṇṇānaṃ sahabyataṃ upapajjatīti idha bhikkhu ekacco kāyena dvayakārī hoti vācāya dvayakārī manasā dvayakārī tassa sutaṃ hoti  aṇḍajā supaṇṇā dīghāyukā vaṇṇavanto sukhabahulāti tassa evaṃ hoti  aho vatāhaṃ kāyassa bhedā  paraṃ maraṇā aṇḍajānaṃ supaṇṇānaṃ sahabyataṃ upapajjeyyanti so annaṃ deti pānaṃ deti vatthaṃ deti yānaṃ deti mālaṃ deti gandhaṃ deti vilepanaṃ deti seyyaṃ deti āvasathaṃ deti padīpeyyaṃ deti so kāyassa bhedā paraṃ maraṇā aṇḍajānaṃ supaṇṇānaṃ sahabyataṃ upapajjati ayaṃ kho bhikkhu hetu ayaṃ paccayo yena midhekacco kāyassa bhedā paraṃ maraṇā aṇḍajānaṃ supaṇṇānaṃ sahabyataṃ upapajjatīti soḷasamaṃ

 sāvatthinidānaṃ  ekamantaṃ nisinno kho so bhikkhu bhagavantaṃ  etadavoca  ko nu kho bhante hetu ko paccayo yena midhekacco kāyassa bhedā paraṃ maraṇā jalābujānaṃ supaṇṇānaṃ saṃsedajānaṃ supaṇṇānaṃ opapātikānaṃ supaṇṇānaṃ sahabyataṃ upapajjatīti idha bhikkhu ekacco kāyena dvayakārī hoti vācāya dvayakārī manasā dvayakārī tassa sutaṃ hoti  opapātikā supaṇṇā dīghāyukā vaṇṇavanto sukhabahulāti tassa evaṃ hoti  aho vatāhaṃ kāyassa bhedā  paraṃ maraṇā opapātikānaṃ supaṇṇānaṃ sahabyataṃ upapajjeyyanti so annaṃ deti pānaṃ deti padīpeyyaṃ deti so kāyassa bhedā paraṃ maraṇā opapātikānaṃ supaṇṇānaṃ sahabyataṃ upapajjati ayaṃ kho bhikkhu hetu ayaṃ paccayo yena midhekacco kāyassa bhedā paraṃ maraṇā opapātikānaṃ supaṇṇānaṃ sahabyataṃ upapajjatīti chacattālīsamaṃ
(evaṃ piṇḍakena chacattālīsaṃ suttantā honti)

tassuddānaṃ 
suddhikaṃ haranti ceva dvayakārī ca caturo
dānūpakārā tālīsaṃ supaṇṇe suppakāsitāti
