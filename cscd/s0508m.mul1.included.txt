
1 paṭhamavaggo


 natthi  koci bhavo nicco saṅkhārā vāpi sassatā
uppajjanti ca te khandhā cavanti aparāparaṃ

 etamādīnaṃ ñatvā bhavenamhi anatthiko
nissaṭo sabbakāmehi patto me āsavakkhayoti
itthaṃ sudaṃ āyasmā uttaro thero gāthāyo abhāsitthāti


 nayidaṃ  anayena jīvitaṃ nāhāro hadayassa santiko
āhāraṭṭhitiko samussayo iti disvāna carāmi esanaṃ

 paṅkoti hi naṃ pavedayuṃ yāyaṃ vandanapūjanā kulesu
sukhumaṃ sallaṃ durubbahaṃ sakkāro kāpurisena dujjahoti
itthaṃ sudaṃ āyasmā piṇḍolabhāradvājo thero gāthāyo abhāsitthāti


 makkaṭo pañcadvārāyaṃ kuṭikāyaṃ pasakkiya
dvārena anupariyeti ghaṭṭayanto muhuṃ muhuṃ

 tiṭṭha makkaṭa mā dhāvi na hi te taṃ yathā pure
niggahītosi paññāya neva dūraṃ gamissatīti



 tiṇṇaṃ  me tālapattānaṃ gaṅgātīre kuṭī katā
chavasittova me patto paṃsukūlañca cīvaraṃ

 dvinnaṃ antaravassānaṃ ekā vācā me bhāsitā
tatiye antaravassamhi tamokhandho  padālitoti



 api ce hoti tevijjo maccuhāyī anāsavo
appaññātoti naṃ bālā avajānanti ajānatā

 yo  ca kho annapānassa lābhī hotīdha puggalo
pāpadhammopi ce hoti so nesaṃ hoti sakkatoti



 yadāhaṃ  dhammamassosiṃ bhāsamānassa satthuno
na kaṅkhamabhijānāmi sabbaññūaparājite

 satthavāhe mahāvīre sārathīnaṃ varuttame
magge paṭipadāyaṃ vā kaṅkhā mayhaṃ na vijjatīti



 yathā agāraṃ ducchannaṃ vuṭṭhī samativijjhati
evaṃ abhāvitaṃ cittaṃ rāgo samativijjhati

 yathā agāraṃ succhannaṃ vuḍḍhī na samativijjhati
evaṃ subhāvitaṃ cittaṃ rāgo na samativijjhatīti



 khīṇā  hi mayhaṃ jāti vusitaṃ jinasāsanaṃ
pahīno jālasaṅkhāto bhavanetti samūhatā

 yassatthāya pabbajito agārasmānagāriyaṃ
so me attho anuppatto sabbasaṃyojanakkhayoti



 sukhaṃ supanti munayo ye itthīsu na bajjhare
sadā ve rakkhitabbāsu yāsu saccaṃ sudullabhaṃ

 vadhaṃ carimha te kāma anaṇā dāni te mayaṃ
gacchāma dāni nibbānaṃ yattha gantvā na socatīti



 pubbe  hanati attānaṃ pacchā hanati so pare
suhataṃ hanti attānaṃ vītaṃseneva pakkhimā

 na brāhmaṇo bahivaṇṇo anto vaṇṇo hi brāhmaṇo
yasmiṃ pāpāni kammāni sa ve kaṇho sujampatīti


tassuddānaṃ 
uttaro ceva piṇḍolo valliyo tīriyo isi
ajino ca meḷajino rādho surādho gotamo
vasabhena ime honti dasa therā mahiddhikāti
2 dutiyavaggo


 sussūsā  sutavaddhanī sutaṃ paññāya vaddhanaṃ
paññāya atthaṃ jānāti ñāto attho sukhāvaho

 sevetha pantāni senāsanāni careyya saṃyojanavippamokkhaṃ
sace ratiṃ nādhigaccheyya tattha saṅghe vase rakkhitatto satimāti



 ye kho te veṭhamissena  nānattena ca kammunā
manusse uparundhanti pharusūpakkamā janā
tepi  tattheva kīranti na hi kammaṃ panassati

 yaṃ karoti naro kammaṃ kalyāṇaṃ yadi pāpakaṃ
tassa tasseva dāyādo yaṃ yaṃ kammaṃ pakubbatīti



 accayanti ahorattā jīvitaṃ uparujjhati
āyu khīyati maccānaṃ kunnadīnaṃva odakaṃ

 atha pāpāni kammāni karaṃ bālo na bujjhati
pacchāssa kaṭukaṃ hoti vipāko hissa pāpakoti



 parittaṃ dārumāruyha yathā sīde mahaṇṇave
evaṃ kusītamāgamma sādhujīvīpi sīdati
tasmā taṃ parivajjeyya kusītaṃ hīnavīriyaṃ

 pavivittehi  ariyehi pahitattehi jhāyibhi
niccaṃ āraddhavīriyehi paṇḍitehi sahāvaseti



 jano janamhi sambaddho  janamevassito jano
jano janena heṭhīyati heṭheti ca  jano janaṃ

 ko  hi tassa janenattho janena janitena vā
janaṃ ohāya gacchaṃ taṃ heṭhayitvā  bahuṃ jananti



 kāḷī  itthī brahatī dhaṅkarūpā satthiñca bhetvā aparañca satthiṃ
bāhañca bhetvā aparañca bāhaṃ sīsañca bhetvā dadhithālakaṃva
esā nisinnā abhisandahitvā

 yo ve avidvā upadhiṃ karoti punappunaṃ dukkhamupeti mando
tasmā pajānaṃ upadhiṃ na kayirā māhaṃ puna bhinnasiro sayissanti 



 bahū sapatte labhati muṇḍo saṅghāṭipāruto
lābhī annassa pānassa vatthassa sayanassa ca

 etamādīnavaṃ ñatvā sakkāresu mahabbhayaṃ
appalābho anavassuto sato bhikkhu paribbajeti



 pācīnavaṃsadāyamhi  sakyaputtā sahāyakā
pahāyānappake bhoge uñchāpattāgate ratā

 āraddhavīriyā  pahitattā niccaṃ daḷhaparakkamā
ramanti dhammaratiyā hitvāna lokiyaṃ ratinti



 ayoniso  manasikārā maṇḍanaṃ anuyuñjisaṃ
uddhato capalo cāsiṃ kāmarāgena aṭṭito

 upāyakusalenāhaṃ buddhenādiccabandhunā
yoniso paṭipajjitvā bhave cittaṃ udabbahinti



 pare ca naṃ pasaṃsanti attā ce asamāhito
moghaṃ pare pasaṃsanti attā hi asamāhito

 pare ca naṃ garahanti attā ce susamāhito
moghaṃ pare garahanti attā hi susamāhitoti


tassuddānaṃ 
cundo  ca jotidāso ca thero heraññakāni ca
somamitto sabbamitto kālo tisso ca kimilo 
nando ca sirimā ceva dasa therā mahiddhikāti
3 tatiyavaggo


 khandhā  mayā pariññātā taṇhā me susamūhatā
bhāvitā mama bojjhaṅgā patto me āsavakkhayo

 sohaṃ  khandhe pariññāya abbahitvāna  jāliniṃ
bhāvayitvāna bojjhaṅge nibbāyissaṃ anāsavoti



 panādo nāma so rājā yassa yūpo suvaṇṇayo
tiriyaṃ soḷasubbedho  ubbhamāhu  sahassadhā

 sahassakaṇḍo satageṇḍu dhajālu haritāmayo
anaccuṃ tattha gandhabbā chasahassāni sattadhāti



 bhikkhu āraddhabalavīriyo
pañca kappasatānāhaṃ ekarattiṃ anussariṃ

 cattāro satipaṭṭhāne satta aṭṭha ca bhāvayaṃ
pañca kappasatānāhaṃ ekarattiṃ anussarinti



 yaṃ kiccaṃ daḷhavīriyena yaṃ kiccaṃ boddhumicchatā
karissaṃ nāvarajjhissaṃ  passa vīriyaṃ parakkama

 tvañca me maggamakkhāhi añjasaṃ amatogadhaṃ
ahaṃ monena monissaṃ gaṅgāsotova sāgaranti



 kese  me olikhissanti kappako upasaṅkami
tato  ādāsamādāya sarīraṃ paccavekkhisaṃ

 tuccho  kāyo adissittha andhakāro tamo byagā
sabbe coḷā samucchinnā natthi dāni punabbhavoti



 pañca nīvaraṇe hitvā yogakkhemassa pattiyā
dhammādāsaṃ gahetvāna ñāṇadassanamattano

 paccavekkhiṃ imaṃ kāyaṃ sabbaṃ santarabāhiraṃ
ajjhattañca bahiddhā ca tuccho kāyo adissathāti



 yathāpi bhaddo ājañño khalitvā patitiṭṭhati
bhiyyo laddāna saṃvegaṃ adīno vahate dhuraṃ

 evaṃ dassanasampannaṃ sammāsambuddhasāvakaṃ
ājānīyaṃ maṃ dhāretha puttaṃ buddhassa orasanti



 ehi nandaka gacchāma upajjhāyassa santikaṃ
sīhanādaṃ nadissāma buddhaseṭṭhassa sammukhā

 yāya no anukampāya amhe pabbājayī muni
so no attho anuppatto sabbasaṃyojanakkhayoti



 nadanti  evaṃ sappaññā sīhāva girigabbhare
vīrā vijitasaṅgāmā jetvā māraṃ savāhaniṃ 

 satthā ca pariciṇṇo me dhammo saṅgho ca pūjito
ahañca vitto sumano puttaṃ disvā anāsavanti



 upāsitā sappurisā sutā dhammā abhiṇhaso
sutvāna paṭipajjissaṃ añjasaṃ amatogadhaṃ

 bhavarāgahatassa me sato bhavarāgo puna me na vijjati
na cāhu na ca me bhavissati na ca me etarahi vijjatīti


tassuddānaṃ 
uttaro bhaddajitthero sobhito valliyo isi
vītasoko ca yo thero puṇṇamāso ca nandako
bharato bhāradvājo ca kaṇhadinno mahāmunīti
4 catutthavaggo


 yato  ahaṃ pabbajito sammāsambuddhasāsane
vimuccamāno uggacchiṃ kāmadhātuṃ upaccagaṃ

 brahmuno  pekkhamānassa tato cittaṃ vimucci me
akuppā me vimuttīti sabbasaṃyojanakkhayāti



 aniccāni  gahakāni tattha tattha punappunaṃ
gahakāraṃ  gavesanto dukkhā jāti punappunaṃ

 gahakāraka diṭṭhosi puna gehaṃ na kāhasi
sabbā te phāsukā bhaggā thūṇikā  ca vidālitā 
vimariyādikataṃ cittaṃ idheva vidhamissatīti



 arahaṃ sugato loke vātehābādhito  muni
sace uṇhodakaṃ atthi munino dehi brāhmaṇa

 pūjito pūjaneyyānaṃ  sakkareyyāna sakkato
apacitopaceyyānaṃ  tassa icchāmi hātaveti



 diṭṭhā mayā dhammadharā upāsakā kāmā aniccā iti bhāsamānā
sārattarattā maṇikuṇḍalesu puttesu dāresu ca te apekkhā

 addhā na jānanti yatodha dhammaṃ kāmā  aniccā iti cāpi āhu
rāgañca tesaṃ na balatthi chettuṃ tasmā sitā puttadāraṃ dhanañcāti



 devo  ca vassati devo ca gaḷagaḷāyati
ekako cāhaṃ bherave bile viharāmi
tassa mayhaṃ ekakassa bherave bile viharato
natthi bhayaṃ vā chambhitattaṃ vā lomahaṃso vā

 dhammatā  mamasā yassa me ekakassa bherave bile
viharato natthi bhayaṃ vā chambhitattaṃ vā lomahaṃso vāti



 kassa  selūpamaṃ cittaṃ ṭhitaṃ nānupakampati
virattaṃ rajanīyesu kuppanīye na kuppati
yassevaṃ bhāvitaṃ cittaṃ kuto taṃ dukkhamessati

 mama selūpamaṃ cittaṃ ṭhitaṃ nānupakampati
virattaṃ rajanīyesu kuppanīye na kuppati
mamevaṃ bhāvitaṃ cittaṃ kuto maṃ dukkhamessatīti



 na tāva supituṃ hoti ratti nakkhattamālinī
paṭijaggitumevesā ratti hoti vijānatā

 hatthikkhandhāvapatitaṃ  kuñjaro ce anukkame
saṅgāme me mataṃ seyyo yañce jīve parājitoti



 pañca  kāmaguṇe hitvā piyarūpe manorame
saddhāya gharā nikkhamma dukkhassantakaro bhave

 nābhinandāmi maraṇaṃ nābhinandāmi jīvitaṃ
kālañca paṭikaṅkhāmi sampajāno patissatoti



 ambapallavasaṅkāsaṃ aṃse katvāna cīvaraṃ
nisinno hatthigīvāyaṃ gāmaṃ piṇḍāya pāvisiṃ

 hatthikkhandhato  oruyha saṃvegaṃ alabhiṃ tadā
sohaṃ ditto tadā santo patto me āsavakkhayoti



 ayamiti kappaṭo kappaṭakuro acchāya atibharitāya 
amataghaṭikāyaṃ dhammakaṭamatto  katapadaṃ jhānāni ocetuṃ

 mā  kho tvaṃ kappaṭa pacālesi mā tvaṃ upakaṇṇamhi tāḷessaṃ
na  hi  tvaṃ kappaṭa mattamaññāsi saṅghamajjhamhi pacalāyamānoti


tassuddānaṃ 
migasiro  sivako ca upavāno ca paṇḍito
isidinno ca kaccāno nitako ca mahāvasī
poṭiriyaputto nisabho usabho kappaṭakuroti
5 pañcamavaggo


 aho buddhā aho dhammā aho no satthu sampadā
yattha etādisaṃ dhammaṃ sāvako sacchikāhiti

 asaṅkheyyesu kappesu sakkāyādhigatā ahū
tesamayaṃ pacchimako carimoyaṃ samussayo
jātimaraṇasaṃsāro natthi dāni punabbhavoti



 yo  have daharo bhikkhu yuñjati buddhasāsane
jāgaro sa hi suttesu  amoghaṃ tassa jīvitaṃ

 tasmā  saddhañca sīlañca pasādaṃ dhammadassanaṃ
anuyuñjetha medhāvī saraṃ buddhāna sāsananti



 kassindriyāni samathaṅgatāni assā yathā sārathinā sudantā
pahīnamānassa anāsavassa devāpi kassa  pihayanti tādinoti

 mayhindriyāni  samathaṅgatāni assā yathā sārathinā sudantā
pahīnamānassa anāsavassa devāpi mayhaṃ pihayanti tādinoti



 chavipāpaka  cittabhaddaka mogharāja satataṃ samāhito
hemantikasītakālarattiyo  bhikkhu tvaṃsi kathaṃ karissasi

 sampannasassā magadhā kevalā iti me sutaṃ
palālacchannako seyyaṃ yathaññe sukhajīvinoti



 na ukkhipe no ca parikkhipe pare okkhipe pāragataṃ na eraye
na  cattavaṇṇaṃ parisāsu byāhare anuddhato sammitabhāṇi subbato

 susukhumanipuṇatthadassinā matikusalena nivātavuttinā
saṃsevitavuddhasīlinā nibbānaṃ na hi tena dullabhanti



 nadanti  morā susikhā supekhuṇā sunīlagīvā sumukhā sugajjino
susaddalā cāpi mahāmahī ayaṃ subyāpitambu suvalāhakaṃ nabhaṃ

 sukallarūpo  sumanassa jhāyataṃ  sunikkamo sādhu subuddhasāsane
susukkasukkaṃ nipuṇaṃ sududdasaṃ phusāhi taṃ uttamamaccutaṃ padanti



 nandamānāgataṃ cittaṃ sūlamāropamānakaṃ
tena teneva vajasi yena sūlaṃ kaliṅgaraṃ

 tāhaṃ cittakaliṃ brūmi taṃ brūmi cittadubbhakaṃ
satthā te dullabho laddho mānatthe maṃ niyojayīti



 saṃsaraṃ  dīghamaddhānaṃ gatīsu parivattisaṃ
apassaṃ ariyasaccāni andhabhūto  puthujjano

 tassa  me appamattassa saṃsārā vinaḷīkatā
sabbā gatī samucchinnā natthi dāni punabbhavoti



 assatthe haritobhāse saṃvirūḷhamhi pādape
ekaṃ buddhagataṃ saññaṃ alabhitthaṃ  patissato

 ekatiṃse ito kappe yaṃ saññamalabhiṃ tadā
tassā saññāya vāhasā patto me āsavakkhayoti


tassuddānaṃ  
kumārakassapo  thero dhammapālo ca brahmāli
mogharājā visākho ca cūḷako ca anūpamo
vajjito sandhito thero kilesarajavāhanoti

tatruddānaṃ 
gāthādukanipātamhi navuti ceva aṭṭha ca
therā ekūnapaññāsaṃ bhāsitā nayakovidāti
