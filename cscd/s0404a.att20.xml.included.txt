

 dutiyassa  paṭhame sacittapariyāyakusaloti attano cittavārakusalo rajanti āgantukaupakkilesaṃ aṅgaṇanti tatthajātakaaṅgakāḷatilakādiṃ āsavānaṃ khayāyāti arahattatthāya tatiye paṭibhānenāti vacanasaṇṭhānena catutthe adhipaññādhammavipassanāyāti saṅkhārapariggāhakavipassanāya

 aṭṭhame amatogadhāti ettha saupādisesā nibbānadhātu kathitā nibbānapariyosānāti ettha anupādisesā anupādisesaṃ pattassa hi sabbe dhammā pariyosānappattā nāma honti sesapadāni heṭṭhā vuttatthāneva

 navame tasmāti yasmā evaṃ aparicitacittassa sāmaññattho na sampajjati tasmā yathāpabbajjāparicitañca no cittaṃ bhavissatīti yathā pabbajjānurūpena paricitaṃ ye hi keci pabbajanti nāma sabbe te arahattaṃ patthetvā tasmā yaṃ cittaṃ arahattādhigamatthāya paricitaṃ vaḍḍhitaṃ taṃ yathāpabbajjāparicitaṃ nāmāti veditabbaṃ evarūpaṃ pana cittaṃ bhavissatīti sikkhitabbaṃ lokassa samañca visamañcāti sattalokassa sucaritaduccaritāni lokassa bhavañca vibhavañcāti tassa vaḍḍhiñca vināsañca tathā sampattiñca vipattiñca lokassasamudayañca atthaṅgamañcāti pana saṅkhāralokaṃ sandhāya vuttaṃ khandhānaṃ nibbattiñca bhedañcāti attho

 dasame anukampaṃ upādāyāti girimānandatthere anukampaṃ paṭicca cakkhurogotiādayo vatthuvasena veditabbā nibbattitappasādānañhi rogo nāma natthi kaṇṇarogoti  bahikaṇṇe rogo pināsoti bahināsikāya rogo nakhasāti nakhehi vilekhitaṭṭhāne rogo pittasamuṭṭhānāti pittasamuṭṭhitā te kira dvattiṃsa honti semhasamuṭṭhānādīsupi eseva nayo utupariṇāmajāti utupariṇāmena accuṇhātisītena uppajjanakarogā visamaparihārajāti aticiraṭṭhānanisajjādinā visamaparihārena jātā opakkamikāti vadhabandhanādinā upakkamena jātā kammavipākajāti balavakammavipākasambhūtā santanti rāgādisantatāya santaṃ atappakaṭṭhena paṇītaṃ sesaṃ sabbattha uttānatthamevāti
sacittavaggo paṭhamo
