

 kadāci kavikosallā virodho sakalo pyayaṃ
dosasaṅkhya matikkamma guṇavīthiṃ vigāhate

 tena vuttavirodhāna mavirodho yathā siyā
tathā dosaparihārā vabodho dāni nīyate


 vindantaṃ pākasālīnaṃ sālīnaṃ dassanā sukhaṃ
taṃ kathaṃ nāma meghoyaṃ visado sukhaye janaṃ


vināyakopi nāgo si gotamopi mahāmati
paṇītopi rasāpeto cittā me sāmi te gati


 kathaṃ tādiguṇābhāve lokaṃ toseti dujjano
obhāsitāsesadiso khajjoto nāma kiṃ bhave

 pahelikāya  māruḷhā na hi duṭṭhā kiliṭṭhatā
piyā sukhāliṅgitaṃ ka māliṅgati nu no iti

 yamake no payojeyya kiliṭṭhapada micchite
tato yamaka maññaṃ tu sabba metaṃmayaṃ viya


 bodhisattappabhāvena  thalepi jalajānyahuṃ
nudantāniva sucirā vāsaklesaṃ tahiṃ jale


 mahānubhāva pisuno munino manda māruto
sabbotukamayaṃ vāyi dhunanto kusumaṃ samaṃ


 nimuggamānaso buddha guṇe pañcasikhassapi
tantissara virodho so na sampīṇeti kaṃ janaṃ


 gaṇaye cakkavāḷaṃ so candanāyapi sītalaṃ
sambodhi satta hadayo padittaṅgārapūritaṃ


pariccattabhavopi tva mupanītabhavo asi
acintyaguṇasārāya namo te munipuṅgava


 nevālapati kenāpi vacīviññattito yati
sampajānamusāvādā phuseyyāpattidukkaṭaṃ


 marīcicandanālepa lābhā sītamarīcino
imā sabbāpi dhavalā disā rocanti nibbharaṃ


 manonurañjano māra ṅganāsiṅgāravibbhamo
jinenāsamanuññāto mārassa hadayānalo


 apayātāparādhampi ayaṃ verī janaṃ jano
kodhapāṭalabhūtena bhiyyo passati cakkhunā


appakānampi pāpānaṃ pabhāvaṃ nāsaye budho
api nippabhātānīta khajjoto hoti bhāṇumā


 na  pādapūraṇatthāya padaṃ yojeyya katthaci
yathā vande munindassa pādapaṅkeruhaṃ varaṃ

 bhayakodhapasaṃsādi viseso tādiso yadi
vattuṃ kāmīyate doso na tatthekatthatākato


sappo sappo ayaṃ handa nivattatu bhavaṃ tato
yadi jīvitukāmosi kathaṃ ta mupasappasi


 yokoci rūpātisayo kanti kāpi manoharā
vilāsātisayo kopi
aho buddhamahodayo

 abyāmohakaraṃ bandhaṃ abyākiṇṇaṃ manoharaṃ
adūrapada vinyāsaṃ pasaṃsanti kavissarā


nīluppalābhaṃ nayanaṃ bandhukarucirodharo
nāsā hemaṅkuso tena jinoyaṃ piyadassano

 samatikkanta gāmmattaṃ kanta vācābhisaṅkhataṃ
bandhanaṃ rasahetuttā gāmmattaṃ ativattati


dunoti kāmacaṇḍālo so maṃ sadaya niddayo
īdisaṃ byasanāpannaṃ sukhīpi ki mupekkhase

yatihīnaparihāro na punedāni nīyate
yato na savanubbegaṃ heṭṭhā yesaṃ vicāritaṃ


 udāracaritosi tvaṃ tenevārādhanā tvayi
desaṃ vā dehi gāmaṃ vā khettaṃ vā mama sobhanaṃ


 munindacandasambhūta yasorāsimarīcinaṃ
sakalopyaya mākāso nāvakāso vijambhane

 vākyaṃ  byāpannacittānaṃ apetatthaṃ aninditaṃ
tenummattādikānaṃ taṃ vacanāññatra dussati


samuddo pīyate soya mahamajja jarāturo
ime gajjanti jīmūtā sakkasserāvaṇo piyo

 sukhumālāvirodhitta dittabhāvappabhāvitaṃ
bandhanaṃ bandhapharusa dosaṃ saṃdūsayeyya taṃ


passantā rūpavibhavaṃ suṇantā madhuraṃ giraṃ
caranti sādhū sambuddha kāle keḷiparammukhā


bhāvanā dāna sīlāni sammā sampāditāniha
nibbāna bhoga saggādi sādhanāni na saṃsayo

 uddiṭṭhavisayo koci viseso tādiso yadi
anuddiṭṭhesu nevatthi doso kamavilaṅghane


kusalākusalaṃ abyā katamiccesu pacchimaṃ
abyākataṃ pākadaṃ na pākadaṃ paṭhamadvayaṃ

 saguṇānāvikaraṇe kāraṇe sati tādise
ocityahīnatāpatti natthi bhūtatthasaṃsino

 ocityaṃ nāma viññeyyaṃ loke vikhyāta mādarā
tatthopadesapabhavā sujanā kavipuṅgavā

 viññātocityavibhavo cityahīnaṃ parihare
tatocityassa sampose
rasaposo siyā kate


yo mārasena māsanna māsannavijayussavo
tiṇāyapi na maññittha so vo detu jayaṃ jino

 āraddhakattukammādi kamātikkamalaṅghane
bhaggarītivirodhoyaṃ gatiṃ na kvāpi vindati


sujanaññāna mitthīnaṃ vissāso nopapajjate
visassa siṅgino roga nadīrājakulassa ca


bhesajje vihite suddha buddhādiratanattaye
pasāda mācare niccaṃ sajjane saguṇepi ca


 munindacandimāloka rasa lola vilocano
janovakkantapanthova raṃsidassanapīṇito

 saṃsayāyeva yaṃkiñci yadi kīḷādihetunā
payujjate na dosova sasaṃsayasamappito


yāte dutiyaṃ nilayaṃ garumhi sakagehato
pāpuṇeyyāma niyataṃ sukhamajjhayanādinā

subhagā bhaginī sāyaṃ etassiccevamādikaṃ
na gāmmamiti niddiṭṭhaṃ kavīhi sakalehipi

 duṭṭhālaṅkāravigame sobhanālaṅkatikkamo
alaṅkāraparicchede āvibhāvaṃ gamissati

 dose parīharitu mesa varopadeso
satthantarānusaraṇena kato mayevaṃ
viññāyimaṃ garuvarānadhikappasādā
dose paraṃ parihareyya yasobhilāsī



