


 asaṃvāso  bhikkhūhi ca bhikkhunīhi ca
sambhogo ekacco tahiṃ na labbhati
avippavāsena anāpatti
pañhā mesā kusalehi cintitā
avissajjiyaṃ avebhaṅgiyaṃ
pañca vuttā mahesinā
vissajjantassa paribhuñjantassa anāpatti
pañhā mesā kusalehi cintitā
dasa puggale na vadāmi ekādasa vivajjiya
vuḍḍhaṃ vandantassa āpatti pañhā mesā kusalehi cintitā
na ukkhittako na ca pana pārivāsiko
na saṅghabhinno na ca pana pakkhasaṅkanto
samānasaṃvāsakabhūmiyā ṭhito
kathaṃ nu sikkhāya asādhāraṇo siyā
pañhā mesā kusalehi cintitā
upeti  dhammaṃ paripucchamāno kusalaṃ atthūpasañhitaṃ
na  jīvati na mato na nibbuto taṃ puggalaṃ katamaṃ vadanti buddhā
pañhā mesā kusalehi cintitā
ubbhakkhake na vadāmi adho nābhiṃ vivajjiya
methunadhammapaccayā kathaṃ pārājiko siyā
pañhā mesā kusalehi cintitā
bhikkhu saññācikāya kuṭiṃ karoti
adesitavatthukaṃ pamāṇātikkantaṃ
sārambhaṃ aparikkamanaṃ anāpatti
pañhā mesā kusalehi cintitā
bhikkhu  saññācikāya kuṭiṃ karoti
desitavatthukaṃ pamāṇikaṃ
anārambhaṃ saparikkamanaṃ āpatti
pañhā mesā kusalehi cintitā
na kāyikaṃ kiñci payogamācare
na cāpi vācāya pare bhaṇeyya
āpajjeyya garukaṃ chejjavatthuṃ
pañhā mesā kusalehi cintitā
na kāyikaṃ vācasikañca kiñci
manasāpi santo na kareyya pāpaṃ
so  nāsito kinti sunāsito bhave
pañhā mesā kusalehi cintitā
anālapanto manujena kenaci
vācāgiraṃ no ca pare bhaṇeyya
āpajjeyya  vācasikaṃ na kāyikaṃ
pañhā mesā kusalehi cintitā
sikkhāpadā buddhavarena vaṇṇitā
saṅghādisesā caturo bhaveyyuṃ
āpajjeyya ekapayogena sabbe
pañhā mesā kusalehi cintitā
ubho ekato upasampannā
ubhinnaṃ hatthato cīvaraṃ paṭiggaṇheyya
siyā āpattiyo nānā
pañhā mesā kusalehi cintitā
caturo janā saṃvidhāya
garubhaṇḍaṃ avāharuṃ
tayo pārājikā eko na pārājiko
pañhā  mesā kusalehi cintitā


 itthī  ca abbhantare siyā
bhikkhu ca bahiddhā siyā
chiddaṃ tasmiṃ ghare natthi
methunadhammapaccayā
kathaṃ pārājiko siyā
pañhā mesā kusalehi cintitā
telaṃ madhuṃ phāṇitañcāpi sappiṃ
sāmaṃ gahetvāna nikkhipeyya
avītivatte  sattāhe
sati paccaye paribhuñjantassa āpatti
pañhā mesā kusalehi cintitā
nissaggiyena āpatti
suddhakena pācittiyaṃ
āpajjantassa ekato
pañhā mesā kusalehi cintitā
bhikkhū siyā vīsatiyā samāgatā
kammaṃ kareyyuṃ samaggasaññino
bhikkhu siyā dvādasayojane ṭhito
kammañca taṃ kuppeyya vaggapaccayā
pañhā  mesā kusalehi cintitā
padavītihāramattena vācāya bhaṇitena ca
sabbāni garukāni sappaṭikammāni
catusaṭṭhi āpattiyo āpajjeyya ekato
pañhā mesā kusalehi cintitā
nivattho antaravāsakena
diguṇaṃ saṅghāṭiṃ pāruto
sabbāni tāni nissaggiyāni honti
pañhā mesā kusalehi cintitā
na  cāpi ñatti na ca pana kammavācā
na cehi bhikkhūti jino avoca
saraṇagamanampi na tassa atthi
upasampadā cassa akuppā
pañhā mesā kusalehi cintitā
itthiṃ  hane na mātaraṃ purisañca na pitaraṃ hane
haneyya anariyaṃ mando tena cānantaraṃ phuse
pañhā mesā kusalehi cintitā
itthiṃ hane ca mātaraṃ purisañca pitaraṃ hane
mātaraṃ pitaraṃ hantvā na tenānantaraṃ phuse
pañhā mesā kusalehi cintitā
acodayitvā  assārayitvā
asammukhībhūtassa kareyya kammaṃ
katañca kammaṃ sukataṃ bhaveyya
kārako  ca saṅgho anāpattiko siyā
pañhā mesā kusalehi cintitā
codayitvā sārayitvā
sammukhībhūtassa kareyya kammaṃ
katañca kammaṃ akataṃ bhaveyya
kārako ca saṅgho sāpattiko siyā
pañhā mesā kusalehi cintitā
chindantassa āpatti chindantassa anāpatti
chādentassa āpatti chādentassa anāpatti
pañhā mesā kusalehi cintitā
saccaṃ bhaṇanto garukaṃ musā ca lahu bhāsato
musā bhaṇanto garukaṃ saccañca lahu bhāsato
pañhā mesā kusalehi cintitā


 adhiṭṭhitaṃ  rajanāya rattaṃ
kappakatampi santaṃ
paribhuñjantassa āpatti
pañhā mesā kusalehi cintitā
atthaṅgate sūriye bhikkhu maṃsāni khādati
na ummattako na ca pana khittacitto
na cāpi so vedanāṭṭo bhaveyya
na cassa hoti āpatti
so ca dhammo sugatena desito
pañhā mesā kusalehi cintitā
na rattacitto na ca pana theyyacitto
na cāpi so paraṃ maraṇāya cetayi
salākaṃ  dentassa hoti chejjaṃ
paṭiggaṇhantassa thullaccayaṃ
pañhā mesā kusalehi cintitā
na cāpi āraññakaṃ sāsaṅkasammataṃ
na cāpi saṅghena sammuti dinnā
na cassa kathinaṃ atthataṃ tattheva
cīvaraṃ nikkhipitvā gaccheyya aḍḍhayojanaṃ
tattheva aruṇaṃ uggacchantassa anāpatti
pañhā mesā kusalehi cintitā
kāyikāni na vācasikāni
sabbāni nānāvatthukāni
apubbaṃ  acarimaṃ āpajjeyya ekato
pañhā mesā kusalehi cintitā
vācasikāni na kāyikāni
sabbāni nānāvatthukāni
apubbaṃ acarimaṃ āpajjeyya ekato
pañhā mesā kusalehi cintitā
tissitthiyo  methunaṃ taṃ na seve
tayo purise tayo anariyapaṇḍake
na cācare methunaṃ byañjanasmiṃ
chejjaṃ  siyā methunadhammapaccayā
pañhā mesā kusalehi cintitā
mātaraṃ cīvaraṃ yāce no ca saṅghe  pariṇataṃ
kenassa hoti āpatti anāpatti ca ñātake
pañhā mesā kusalehi cintitā
kuddho  ārādhako hoti kuddho hoti garahiyo
atha ko nāma so dhammo yena kuddho pasaṃsiyo
pañhā mesā kusalehi cintitā
tuṭṭho ārādhako hoti tuṭṭho hoti garahiyo
atha ko nāma so dhammo yena tuṭṭho garahiyo
pañhā mesā kusalehi cintitā
saṅghādisesaṃ thullaccayaṃ
pācittiyaṃ pāṭidesanīyaṃ
dukkaṭaṃ āpajjeyya ekato
pañhā mesā kusalehi cintitā
ubho  paripuṇṇavīsativassā
ubhinnaṃ ekupajjhāyo
ekācariyo ekā kammavācā
eko upasampanno eko anupasampanno
pañhā mesā kusalehi cintitā
akappakataṃ nāpi rajanāya rattaṃ
tena  nivattho yena kāmaṃ vajeyya
na cassa hoti āpatti
so ca dhammo sugatena desito
pañhā mesā kusalehi cintitā
na  deti na paṭiggaṇhāti paṭiggaho tena na vijjati
āpajjati garukaṃ na lahukaṃ tañca paribhogapaccayā
pañhā mesā kusalehi cintitā
na deti na paṭiggaṇhāti paṭiggaho tena na vijjati
āpajjati lahukaṃ na garukaṃ tañca paribhogapaccayā
pañhā mesā kusalehi cintitā
āpajjati garukaṃ sāvasesaṃ
chādeti anādariyaṃ paṭicca
na bhikkhunī no ca phuseyya vajjaṃ
pañhā mesā kusalehi cintitā


asaṃvāso  avissajji dasa ca anukkhittako
upeti dhammaṃ ubbhakkhakaṃ tato saññācikā ca dve
na  kāyikañca garukaṃ na kāyikaṃ na vācasikaṃ 
anālapanto sikkhā ca ubho ca caturo janā
itthī telañca nissaggi bhikkhu ca padavītiyo
nivattho ca na ca ñatti na mātaraṃ pitaraṃ hane
acodayitvā codayitvā chindantaṃ saccameva ca
adhiṭṭhitañcatthaṅgate na rattaṃ na cāraññakaṃ
kāyikā vācasikā ca tissitthī cāpi mātaraṃ
kuddho ārādhako tuṭṭho saṅghādisesā ca ubho
akappakataṃ na deti na detāpajjatī garuṃ
sedamocanikā gāthā pañhā viññūhi vibhāvitāti 
