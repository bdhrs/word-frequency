10. Dasakanipāto

 439. Catudvārajātakaṃ (1)
1.
 Catudvāramidaṃ  nagaraṃ, āyasaṃ daḷhapākāraṃ;
Oruddhapaṭiruddhosmi, kiṃ pāpaṃ pakataṃ mayā.
2.
 Sabbe apihitā dvārā, oruddhosmi yathā dijo;
Kimādhikaraṇaṃ yakkha, cakkābhinihato ahaṃ.
3.
 Laddhā satasahassāni, atirekāni vīsati;
Anukampakānaṃ ñātīnaṃ, vacanaṃ samma nākari.
4.
 Laṅghiṃ samuddaṃ pakkhandi, sāgaraṃ appasiddhikaṃ;
Catubbhi aṭṭhajjhagamā, aṭṭhāhipi ca soḷasa.
5.
 Soḷasāhi ca bāttiṃsa, atricchaṃ cakkamāsado;
Icchāhatassa posassa, cakkaṃ bhamati matthake.
6.
 Uparivisālā duppūrā, icchā visaṭagāminī ⟪ visaṭagāminiṃ (pī. ka.) ⟫;
Ye ca taṃ anugijjhanti, te honti cakkadhārino.
7.
 Bahubhaṇḍaṃ ⟪ bahuṃ bhaṇḍaṃ (sī. pī.) ⟫ avahāya, maggaṃ appaṭivekkhiya;
Yesañcetaṃ asaṅkhātaṃ, te honti cakkadhārino.
8.
 Kammaṃ samekkhe vipulañca bhogaṃ, icchaṃ  na seveyya anatthasaṃhitaṃ;
Kareyya vākyaṃ anukampakānaṃ, taṃ tādisaṃ nātivatteyya cakkaṃ.
9.
 Kīvaciraṃ nu me yakkha, cakkaṃ sirasi ṭhassati;
Kati vassasahassāni, taṃ me akkhāhi pucchito.
10.
 Atisaro paccasaro ⟪ accasaro (sī. syā. pī.) ⟫, mittavinda suṇohi me;
Cakkaṃ te sirasi ⟪ sirasmi (syā.) ⟫ māviddhaṃ, na taṃ jīvaṃ pamokkhasīti.
Catudvārajātakaṃ paṭhamaṃ.

 440. Kaṇhajātakaṃ (2)
11.
 Kaṇho  vatāyaṃ puriso, kaṇhaṃ bhuñjati bhojanaṃ;
Kaṇhe bhūmipadesasmiṃ, na mayhaṃ manaso piyo.
12.
 Na kaṇho tacasā hoti, antosāro hi brāhmaṇo;
Yasmiṃ pāpāni kammāni, sa ve kaṇho sujampati.
13.
 Etasmiṃ te sulapite, patirūpe subhāsite;
Varaṃ brāhmaṇa te dammi, yaṃ kiñci manasicchasi.
14.
 Varañce me ado sakka, sabbabhūtānamissara;
Sunikkodhaṃ suniddosaṃ, nillobhaṃ vuttimattano;
Nisnehamabhikaṅkhāmi, ete me caturo vare.
15.
 Kiṃ nu kodhe vā ⟪ kodheva (sī. pī.) ⟫ dose vā, lobhe snehe ca brāhmaṇa;
Ādīnavaṃ  tvaṃ passasi ⟪ sampassasi (sī. pī.) ⟫, taṃ me akkhāhi pucchito.
16.
 Appo hutvā bahu hoti, vaḍḍhate so akhantijo;
Āsaṅgī bahupāyāso, tasmā kodhaṃ na rocaye.
17.
 Duṭṭhassa pharusā ⟪ paṭhamā (pī. sī. niyya) ⟫ vācā, parāmāso anantarā;
Tato pāṇi tato daṇḍo, satthassa paramā gati ⟪ parāmasati (ka.) ⟫;
Doso kodhasamuṭṭhāno, tasmā dosaṃ na rocaye.
18.
 Ālopasāhasākārā ⟪ sahasākārā (sī. syā. pī.) ⟫, nikatī vañcanāni ca;
Dissanti lobhadhammesu, tasmā lobhaṃ na rocaye.
19.
 Snehasaṅgathitā ⟪ saṅgadhitā (ka.), saṅgantitā (syā.) ⟫ ganthā, senti manomayā puthū;
Te bhusaṃ upatāpenti, tasmā snehaṃ na rocaye.
20.
 Etasmiṃ te sulapite, patirūpe subhāsite;
Varaṃ brāhmaṇa te dammi, yaṃ kiñci manasicchasi.
21.
 Varañce me ado sakka, sabbabhūtānamissara;
Araññe me viharato, niccaṃ ekavihārino;
Ābādhā mā ⟪ na (syā. pī.) ⟫ uppajjeyyuṃ, antarāyakarā bhusā.
22.
 Etasmiṃ  te sulapite, patirūpe subhāsite;
Varaṃ brāhmaṇa te dammi, yaṃ kiñci manasicchasi.
23.
 Varañce  me ado sakka, sabbabhūtānamissara;
Na mano vā sarīraṃ vā, maṃ-kate sakka kassaci;
Kadāci  upahaññetha, etaṃ sakka varaṃ vareti.
Kaṇhajātakaṃ dutiyaṃ.

 441. Catuposathiyajātakaṃ (3)
24.
 Yo kopaneyye na karoti kopaṃ, na kujjhati sappuriso kadāci;
Kuddhopi so nāvikaroti kopaṃ, taṃ ve naraṃ samaṇamāhu ⟪ samaṇaṃ āhu (sī.) ⟫ loke.
25.
 Ūnūdaro yo sahate jighacchaṃ, danto tapassī mitapānabhojano;
Āhārahetu na karoti pāpaṃ, taṃ ve naraṃ samaṇamāhu loke.
26.
 Khiḍḍaṃ ratiṃ vippajahitvāna sabbaṃ, na cālikaṃ bhāsasi kiñci loke;
Vibhūsaṭṭhānā virato methunasmā, taṃ ve naraṃ samaṇamāhu loke.
27.
 Pariggahaṃ lobhadhammañca sabbaṃ, yo ve pariññāya pariccajeti;
Dantaṃ ṭhitattaṃ amamaṃ nirāsaṃ, taṃ ve naraṃ samaṇamāhu loke.
28.
 Pucchāma  kattāramanomapaññaṃ ⟪ manomapañña (syā. ka.) ⟫, kathāsu no viggaho atthi jāto;
Chindajja kaṅkhaṃ vicikicchitāni, tadajja ⟪ tayājja (sī.) ⟫ kaṅkhaṃ vitaremu sabbe.
29.
 Ye  paṇḍitā atthadasā bhavanti, bhāsanti te yoniso tattha kāle;
Kathaṃ nu kathānaṃ abhāsitānaṃ, atthaṃ nayeyyuṃ kusalā janindā.
30.
 Kathaṃ have bhāsati nāgarājā, garuḷo pana venateyyo kimāha;
Gandhabbarājā pana kiṃ vadesi, kathaṃ pana kurūnaṃ rājaseṭṭho.
31.
 Khantiṃ have bhāsati nāgarājā, appāhāraṃ garuḷo venateyyo;
Gandhabbarājā rativippahānaṃ, akiñcanaṃ kurūnaṃ rājaseṭṭho.
32.
 Sabbāni etāni subhāsitāni, na hettha dubbhāsitamatthi kiñci;
Yasmiñca etāni patiṭṭhitāni, arāva  nābhyā susamohitāni;
Catubbhi dhammehi samaṅgibhūtaṃ, taṃ ve naraṃ samaṇamāhu loke.
33.
 Tuvañhi ⟪ tuvaṃ nu (sī. pī.) ⟫ seṭṭho tvamanuttarosi, tvaṃ dhammagū dhammavidū sumedho;
Paññāya pañhaṃ samadhiggahetvā, acchecchi dhīro vicikicchitāni;
Acchecchi kaṅkhaṃ vicikicchitāni, cundo yathā nāgadantaṃ kharena.
34.
 Nīluppalābhaṃ vimalaṃ anagghaṃ, vatthaṃ idaṃ dhūmasamānavaṇṇaṃ;
Pañhassa  veyyākaraṇena tuṭṭho, dadāmi te dhammapūjāya dhīra.
35.
 Suvaṇṇamālaṃ  satapattaphullitaṃ, sakesaraṃ ratnasahassamaṇḍitaṃ;
Pañhassa veyyākaraṇena tuṭṭho, dadāmi te dhammapūjāya dhīra.
36.
 Maṇiṃ anagghaṃ ruciraṃ pabhassaraṃ, kaṇṭhāvasattaṃ ⟪ vasitaṃ (ka.) ⟫ maṇibhūsitaṃ me;
Pañhassa veyyākaraṇena tuṭṭho, dadāmi te dhammapūjāya dhīra.
37.
 Gavaṃ sahassaṃ usabhañca nāgaṃ, ājaññayutte ca rathe dasa ime;
Pañhassa veyyākaraṇena tuṭṭho, dadāmi te gāmavarāni soḷasa.
38.
 Sāriputto tadā nāgo, supaṇṇo pana kolito;
Gandhabbarājā anuruddho, rājā ānanda paṇḍito;
Vidhuro bodhisatto ca, evaṃ dhāretha jātakanti.
Catuposathiyajātakaṃ tatiyaṃ.

 442. Saṅkhajātakaṃ (4)
39.
 Bahussuto sutadhammosi saṅkha, diṭṭhā tayā samaṇabrāhmaṇā ca;
Athakkhaṇe dassayase vilāpaṃ, añño nu ko te paṭimantako mayā.
40.
 Subbhū ⟪ subbhā (syā.), sumbhā, subhmā (ka.) ⟫ subhā suppaṭimukkakambu, paggayha sovaṇṇamayāya pātiyā;
‘‘Bhuñjassu bhattaṃ’’ iti maṃ vadeti, saddhāvittā ⟪ saddhācittā (sī. pī. ka.) ⟫, tamahaṃ noti brūmi.
41.
 Etādisaṃ  brāhmaṇa disvāna ⟪ disva (sī. pī.) ⟫ yakkhaṃ, puccheyya poso sukhamāsisāno ⟪ sukhamāsasāno (syā.), sukhamāsisamāno (ka.) ⟫;
Uṭṭhehi naṃ pañjalikābhipuccha, devī nusi tvaṃ uda mānusī nu.
42.
 Yaṃ tvaṃ sukhenābhisamekkhase maṃ, bhuñjassu bhattaṃ iti maṃ vadesi;
Pucchāmi taṃ nāri mahānubhāve, devī nusi tvaṃ uda mānusī nu.
43.
 Devī ahaṃ saṅkha mahānubhāvā, idhāgatā sāgaravārimajjhe;
Anukampikā no ca paduṭṭhacittā, taveva atthāya idhāgatāsmi.
44.
 Idhannapānaṃ sayanāsanañca, yānāni nānāvividhāni saṅkha;
Sabbassa tyāhaṃ paṭipādayāmi, yaṃ kiñci tuyhaṃ manasābhipatthitaṃ.
45.
 Yaṃ kiñci yiṭṭhañca hutañca ⟪ yiṭṭhaṃva hutaṃva (sī. pī.) ⟫ mayhaṃ, sabbassa no issarā tvaṃ sugatte;
Susoṇi subbhamu ⟪ subbhu (sī.), subbhā (syā.) ⟫ suvilaggamajjhe ⟪ suvilākamajjhe (syā. pī. sī. aṭṭha.), suvilātamajjhe (ka.) ⟫, kissa me kammassa ayaṃ vipāko.
46.
 Ghamme  pathe brāhmaṇa ekabhikkhuṃ, ugghaṭṭapādaṃ tasitaṃ kilantaṃ;
Paṭipādayī saṅkha upāhanāni ⟪ upāhanāhi (sī. pī.) ⟫, sā dakkhiṇā kāmaduhā tavajja.
47.
 Sā  hotu nāvā phalakūpapannā, anavassutā erakavātayuttā;
Aññassa yānassa na hettha ⟪ na hatthi (pī.) ⟫ bhūmi, ajjeva maṃ moḷiniṃ pāpayassu.
48.
 Sā  tattha vittā sumanā patītā, nāvaṃ sucittaṃ abhinimminitvā;
Ādāya saṅkhaṃ purisena saddhiṃ, upānayī nagaraṃ sādhurammanti.
Saṅkhajātakaṃ catutthaṃ.

 443. Cūḷabodhijātakaṃ (5)
49.
 Yo te imaṃ visālakkhiṃ, piyaṃ samhitabhāsiniṃ ⟪ sammillabhāsiniṃ (sī. pī.), sammillahāsiniṃ (syā.) ⟫;
Ādāya balā gaccheyya, kiṃ nu kayirāsi brāhmaṇa.
50.
 Uppajje ⟪ uppajja (sī. pī.) ⟫ me na mucceyya, na me mucceyya jīvato;
Rajaṃva  vipulā vuṭṭhi, khippameva nivāraye ⟪ nivārayiṃ (ka.) ⟫.
51.
 Yaṃ nu pubbe vikatthittho ⟪ vikatthito (ka. sī. syā. ka.) ⟫, balamhiva apassito;
Svajja tuṇhikato ⟪ tuṇhikato (sī.), tuṇhikkhako (pī.) ⟫ dāni, saṅghāṭiṃ sibbamacchasi.
52.
 Uppajji me na muccittha, na me muccittha jīvato;
Rajaṃva vipulā vuṭṭhi, khippameva nivārayiṃ.
53.
 Kiṃ te uppajji no mucci, kiṃ te na mucci jīvato;
Rajaṃva vipulā vuṭṭhi, katamaṃ tvaṃ nivārayi.
54.
 Yamhi jāte na passati, ajāte sādhu passati;
So me uppajji no mucci, kodho dummedhagocaro.
55.
 Yena jātena nandanti, amittā dukkhamesino;
So me uppajji no mucci, kodho dummedhagocaro.
56.
 Yasmiñca  jāyamānamhi, sadatthaṃ nāvabujjhati;
So me uppajji no mucci, kodho dummedhagocaro.
57.
 Yenābhibhūto kusalaṃ jahāti, parakkare vipulañcāpi atthaṃ;
Sa bhīmaseno balavā pamaddī, kodho mahārāja na me amuccatha.
58.
 Kaṭṭhasmiṃ matthamānasmiṃ ⟪ manthamānasmiṃ (pī.), maddamānasmiṃ (ka.) ⟫, pāvako nāma jāyati;
Tameva kaṭṭhaṃ ḍahati, yasmā so jāyate gini.
59.
 Evaṃ mandassa posassa, bālassa avijānato;
Sārambhā ⟪ sārabbhā (ka.) ⟫ jāyate kodho, sopi teneva ḍayhati.
60.
 Aggīva tiṇakaṭṭhasmiṃ, kodho yassa pavaḍḍhati;
Nihīyati tassa yaso, kāḷapakkheva candimā.
61.
 Anedho ⟪ anindho (sī. ka.), anindo (syā.) ⟫ dhūmaketūva, kodho yassūpasammati;
Āpūrati tassa yaso, sukkapakkheva candimāti.
Cūḷabodhijātakaṃ pañcamaṃ.

 444. Kaṇhadīpāyanajātakaṃ (6)
62.
 Sattāhamevāhaṃ pasannacitto, puññatthiko ācariṃ ⟪ acariṃ (sī. syā. pī.) ⟫ brahmacariyaṃ;
Athāparaṃ yaṃ caritaṃ mamedaṃ ⟪ mama yidaṃ (syā.), mamāyidaṃ (pī.) ⟫, vassāni paññāsa samādhikāni;
Akāmako vāpi ⟪ vāhi (pī. ka.) ⟫ ahaṃ carāmi, etena  saccena suvatthi hotu;
Hataṃ visaṃ jīvatu yaññadatto.
63.
 Yasmā  dānaṃ nābhinandiṃ kadāci, disvānahaṃ atithiṃ vāsakāle;
Na cāpi me appiyataṃ aveduṃ, bahussutā samaṇabrāhmaṇā ca.
Akāmako vāpi ahaṃ dadāmi, etena saccena suvatthi hotu;
Hataṃ visaṃ jīvatu yaññadatto.
64.
 Āsīviso tāta pahūtatejo, yo taṃ adaṃsī ⟪ aḍaṃsī (syā.) ⟫ sacarā ⟪ bilarā (sī.), piḷārā (syā.), patarā (pī.) ⟫ udicca;
Tasmiñca me appiyatāya ajja, pitari ca te natthi koci viseso;
Etena saccena suvatthi hotu, hataṃ visaṃ jīvatu yaññadatto.
65.
 Santā dantāyeva ⟪ dantā santā ye ca (syā. ka.) ⟫ paribbajanti, aññatra kaṇhā natthākāmarūpā ⟪ anakāmarūpā (sī. syā. pī.) ⟫;
Dīpāyana kissa jigucchamāno, akāmako carasi brahmacariyaṃ.
66.
 Saddhāya nikkhamma punaṃ nivatto, so eḷamūgova bālo ⟪ eḷamūgo capalo (syā. ka.) ⟫ vatāyaṃ;
Etassa vādassa jigucchamāno, akāmako carāmi brahmacariyaṃ;
Viññuppasatthañca satañca ṭhānaṃ ⟪ viññūpasatthaṃ vasitaṃ ca ṭhānaṃ (ka.) ⟫, evampahaṃ puññakaro bhavāmi.
67.
 Samaṇe  tuvaṃ brāhmaṇe addhike ca, santappayāsi  annapānena bhikkhaṃ;
Opānabhūtaṃva gharaṃ tava yidaṃ, annena pānena upetarūpaṃ;
Atha kissa vādassa jigucchamāno, akāmako dānamimaṃ dadāsi.
68.
 Pitaro ca me āsuṃ pitāmahā ca, saddhā ahuṃ dānapatī vadaññū;
Taṃ kullavattaṃ anuvattamāno, māhaṃ kule antimagandhano ⟪ gandhino (syā. pī. ka.), gandhinī (sī.) ⟫ ahuṃ;
Etassa vādassa jigucchamāno, akāmako dānamimaṃ dadāmi.
69.
 Dahariṃ kumāriṃ asamatthapaññaṃ, yaṃ tānayiṃ ñātikulā sugatte;
Na cāpi me appiyataṃ avedi, aññatra kāmā paricārayantā ⟪ paricārayantī (sī. pī.) ⟫;
Atha kena vaṇṇena mayā te bhoti, saṃvāsadhammo ahu evarūpo.
70.
 Ārā  dūre nayidha kadāci atthi, paramparā nāma kule imasmiṃ;
Taṃ kullavattaṃ anuvattamānā, māhaṃ  kule antimagandhinī ahuṃ;
Etassa vādassa jigucchamānā, akāmikā paddhacarāmhi ⟪ paṭṭhacarāmhi (syā. ka.) ⟫ tuyhaṃ.
71.
 Maṇḍabya  bhāsiṃ yamabhāsaneyyaṃ ⟪ bhāsissaṃ abhāsaneyyaṃ (sī. syā. pī.), bhāsissa’mabhāsaneyyaṃ (?) ⟫, taṃ khamyataṃ puttakahetu majja;
Puttapemā na idha paratthi kiñci, so no ayaṃ jīvati yaññadattoti.
Kaṇhadīpāyanajātakaṃ ⟪ maṇḍabyajātakaṃ (syā. ka.) ⟫ chaṭṭhaṃ.

 445. Nigrodhajātakaṃ (7)
72.
 Na vāhametaṃ ⟪ na cāhametaṃ (sī.) ⟫ jānāmi, ko vāyaṃ kassa vāti vā ⟪ cāti vā (sī.) ⟫;
Yathā sākho cari ⟪ vadī (sī. syā. pī.) ⟫ evaṃ, nigrodha kinti maññasi.
73.
 Tato galavinītena, purisā nīhariṃsu maṃ;
Datvā mukhapahārāni, sākhassa vacanaṃkarā.
74.
 Etādisaṃ dummatinā, akataññuna dubbhinā;
Kataṃ anariyaṃ sākhena, sakhinā te janādhipa.
75.
 Na vāhametaṃ jānāmi, napi me koci saṃsati;
Yaṃ me tvaṃ samma akkhāsi, sākhena kāraṇaṃ ⟪ kaḍḍhanaṃ (sī. syā.) ⟫ kataṃ.
76.
 Sakhīnaṃ  sājīvakaro, mama sākhassa cūbhayaṃ;
Tvaṃ nosissariyaṃ dātā, manussesu mahantataṃ;
Tayāmā labbhitā iddhī, ettha me natthi saṃsayo.
77.
 Yathāpi bījamaggimhi, ḍayhati na virūhati;
Evaṃ kataṃ asappurise, nassati na virūhati.
78.
 Kataññumhi ca posamhi, sīlavante ariyavuttine;
Sukhette viya bījāni, kataṃ tamhi na nassati.
79.
 Imaṃ jammaṃ nekatikaṃ, asappurisacintakaṃ;
Hanantu sākhaṃ sattīhi, nāssa icchāmi jīvitaṃ.
80.
 Khamatassa  mahārāja, pāṇā na paṭiānayā ⟪ duppaṭiānayā (sī. syā. pī.) ⟫;
Khama deva asappurisassa, nāssa icchāmahaṃ vadhaṃ.
81.
 Nigrodhameva seveyya, na sākhamupasaṃvase;
Nigrodhasmiṃ mataṃ seyyo, yañce sākhasmi jīvitanti.
Nigrodhajātakaṃ sattamaṃ.

 446. Takkalajātakaṃ (8)
82.
 Na  takkalā santi na āluvāni ⟪ ālupāni (sī. syā. pī.) ⟫, na biḷāliyo na kaḷambāni tāta;
Eko araññamhi susānamajjhe, kimatthiko tāta khaṇāsi kāsuṃ.
83.
 Pitāmaho  tāta sudubbalo te, anekabyādhīhi dukhena phuṭṭho;
Tamajjahaṃ nikhaṇissāmi sobbhe, na hissa taṃ jīvitaṃ rocayāmi.
84.
 Saṅkappametaṃ paṭiladdha pāpakaṃ, accāhitaṃ kamma karosi luddaṃ;
Mayāpi tāta paṭilacchase tuvaṃ, etādisaṃ kamma jarūpanīto;
Taṃ kullavattaṃ anuvattamāno, ahampi taṃ nikhaṇissāmi sobbhe.
85.
 Pharusāhi vācāhi pakubbamāno, āsajja maṃ tvaṃ vadase kumāra;
Putto mamaṃ orasako samāno, ahitānukampī mama tvaṃsi putta.
86.
 Na  tāhaṃ ⟪ tyāhaṃ (syā.) ⟫ tāta ahitānukampī, hitānukampī te ahampi ⟪ ahañhi (syā.) ⟫ tāta;
Pāpañca taṃ kamma pakubbamānaṃ, arahāmi no vārayituṃ tato.
87.
 Yo mātaraṃ vā pitaraṃ saviṭṭha ⟪ mātaraṃ pitaraṃ vā vasiṭṭha (sī. pī.) ⟫, adūsake hiṃsati pāpadhammo;
Kāyassa  bhedā abhisamparāyaṃ, asaṃsayaṃ so nirayaṃ upeti ⟪ pareti (sī. pī.) ⟫.
88.
 Yo mātaraṃ vā pitaraṃ saviṭṭha, annena pānena upaṭṭhahāti;
Kāyassa bhedā abhisamparāyaṃ, asaṃsayaṃ so sugatiṃ upeti.
89.
 Na me tvaṃ putta ahitānukampī, hitānukampī me ⟪ mama (?) ⟫ tvaṃsi putta;
Ahañca taṃ mātarā vuccamāno, etādisaṃ kamma karomi luddaṃ.
90.
 Yā te sā bhariyā anariyarūpā, mātā mamesā sakiyā janetti;
Niddhāpaye ⟪ niddhāmase (pī.) ⟫ tañca sakā agārā, aññampi te sā dukhamāvaheyya.
91.
 Yā te sā bhariyā anariyarūpā, mātā mamesā sakiyā janetti;
Dantā kareṇūva vasūpanītā, sā pāpadhammā punarāvajātūti.
Takkalajātakaṃ aṭṭhamaṃ.

 447. Mahādhammapālajātakaṃ (9)
92.
 Kiṃ  te vataṃ kiṃ pana brahmacariyaṃ, kissa suciṇṇassa ayaṃ vipāko;
Akkhāhi me brāhmaṇa etamatthaṃ, kasmā nu tumhaṃ daharā na miyyare ⟪ mīyare (sī. pī.) ⟫.
93.
 Dhammaṃ carāma na musā bhaṇāma, pāpāni kammāni parivajjayāma ⟪ vivajjayāma (sī. syā. pī.) ⟫;
Anariyaṃ parivajjemu sabbaṃ, tasmā hi amhaṃ daharā na miyyare.
94.
 Suṇoma  dhammaṃ asataṃ satañca, na cāpi dhammaṃ asataṃ rocayāma;
Hitvā asante na jahāma sante, tasmā hi amhaṃ daharā na miyyare.
95.
 Pubbeva dānā sumanā bhavāma, dadampi ve attamanā bhavāma;
Datvāpi ve nānutappāma pacchā, tasmā hi amhaṃ daharā na miyyare.
96.
 Samaṇe mayaṃ brāhmaṇe addhike ca, vanibbake yācanake dalidde;
Annena pānena abhitappayāma, tasmā  hi amhaṃ daharā na miyyare.
97.
 Mayañca bhariyaṃ nātikkamāma, amhe ca bhariyā nātikkamanti;
Aññatra tāhi brahmacariyaṃ carāma, tasmā hi amhaṃ daharā na miyyare.
98.
 Pāṇātipātā  viramāma sabbe, loke adinnaṃ parivajjayāma;
Amajjapā nopi musā bhaṇāma, tasmā hi amhaṃ daharā na miyyare.
99.
 Etāsu ve jāyare suttamāsu, medhāvino honti pahūtapaññā;
Bahussutā vedaguno ⟪ vedaguṇā (syā. ka.) ⟫ ca honti, tasmā hi amhaṃ daharā na miyyare.
100.
 Mātā pitā ca ⟪ mātā ca pitā (ka.), mātāpitarā (syā.) ⟫ bhaginī bhātaro ca, puttā ca dārā ca mayañca sabbe;
Dhammaṃ carāma paralokahetu, tasmā hi amhaṃ daharā na miyyare.
101.
 Dāsā ca dāsyo ⟪ dāsso (sī. pī.), dāsī (syā.) ⟫ anujīvino ca, paricārakā kammakarā ca sabbe;
Dhammaṃ caranti paralokahetu, tasmā  hi amhaṃ daharā na miyyare.
102.
 Dhammo have rakkhati dhammacāriṃ, dhammo suciṇṇo sukhamāvahāti;
Esānisaṃso dhamme suciṇṇe, na duggatiṃ gacchati dhammacārī.
103.
 Dhammo have rakkhati dhammacāriṃ, chattaṃ mahantaṃ viya vassakāle;
Dhammena gutto mama dhammapālo, aññassa aṭṭhīni sukhī kumāroti.
Mahādhammapālajātakaṃ navamaṃ.

 448. Kukkuṭajātakaṃ (10)
104.
 Nāsmase  katapāpamhi, nāsmase alikavādine;
Nāsmase attatthapaññamhi, atisantepi nāsmase.
105.
 Bhavanti heke purisā, gopipāsikajātikā ⟪ gopipāsakajātikā (sī. syā. pī.) ⟫;
Ghasanti maññe mittāni, vācāya na ca kammunā.
106.
 Sukkhañjalipaggahitā, vācāya paliguṇṭhitā;
Manussapheggū nāsīde, yasmiṃ natthi kataññutā.
107.
 Na  hi aññaññacittānaṃ, itthīnaṃ purisāna vā;
Nānāvikatvā ⟪ nānāva katvā (sī. pī.) ⟫ saṃsaggaṃ, tādisampi ca nāsmase ⟪ tādisampi na vissase (syā.) ⟫.
108.
 Anariyakammamokkantaṃ , athetaṃ ⟪ atthetaṃ (sī. syā. pī.) ⟫ sabbaghātinaṃ;
Nisitaṃva paṭicchannaṃ, tādisampi ca nāsmase.
109.
 Mittarūpenidhekacce, sākhalyena acetasā;
Vividhehi upāyanti, tādisampi ca nāsmase.
110.
 Āmisaṃ vā dhanaṃ vāpi, yattha passati tādiso;
Dubbhiṃ karoti dummedho, tañca hantvāna ⟪ jhātvāna (sī. pī.), hitvāna (syā.) ⟫ gacchati.
111.
 Mittarūpena bahavo, channā sevanti sattavo;
Jahe kāpurise hete, kukkuṭo viya senakaṃ.
112.
 Yo ca ⟪ yodha (jā. 1.8.25 sulasājātake) ⟫ uppatitaṃ atthaṃ, na khippamanubujjhati;
Amittavasamanveti, pacchā ca anutappati.
113.
 Yo ca uppatitaṃ atthaṃ, khippameva nibodhati;
Muccate sattusambādhā, kukkuṭo viya senakā;
114.
 Taṃ tādisaṃ kūṭamivoḍḍitaṃ vane, adhammikaṃ niccavidhaṃsakārinaṃ;
Ārā vivajjeyya naro vicakkhaṇo, senaṃ yathā kukkuṭo vaṃsakānaneti.
Kukkuṭajātakaṃ dasamaṃ.

 449. Maṭṭhakuṇḍalījātakaṃ (11)
115.
 Alaṅkato  maṭṭhakuṇḍalī ⟪ maṭṭakuṇḍalī (sī. pī.) ⟫, māladhārī ⟪ mālabhārī (sī. pī.) ⟫ haricandanussado;
Bāhā paggayha kandasi, vanamajjhe kiṃ dukkhito tuvaṃ.
116.
 Sovaṇṇamayo pabhassaro, uppanno rathapañjaro mama;
Tassa cakkayugaṃ na vindāmi, tena dukkhena jahāmi jīvitaṃ.
117.
 Sovaṇṇamayaṃ maṇīmayaṃ, lohamayaṃ atha rūpiyāmayaṃ;
⟪ ācikkha me bhaddamāṇava (vi. va. 1209) ⟫ Pāvada rathaṃ karissāmi ⟪ kārayāmi (sī. pī.) ⟫ te ⟪ ācikkha me bhaddamāṇava (vi. va. 1209) ⟫, cakkayugaṃ paṭipādayāmi taṃ.
118.
 So ⟪ atha (syā.) ⟫ māṇavo tassa pāvadi, candimasūriyā ⟪ candimasūriyā (syā.) ⟫ ubhayettha bhātaro ⟪ dissare (vi. va. 1210) ⟫;
Sovaṇṇamayo ratho mama, tena cakkayugena sobhati.
119.
 Bālo kho tvaṃsi māṇava, yo tvaṃ patthayase apatthiyaṃ;
Maññāmi tuvaṃ marissasi, na  hi tvaṃ lacchasi candasūriye.
120.
 Gamanāgamanampi  dissati, vaṇṇadhātu ubhayettha vīthiyo;
Peto pana neva dissati, ko nu kho ⟪ ko nidha (vi. va. 1212) ⟫ kandataṃ bālyataro.
121.
 Saccaṃ  kho vadesi māṇava, ahameva kandataṃ bālyataro;
Candaṃ viya dārako rudaṃ, petaṃ kālakatābhipatthaye.
122.
 Ādittaṃ vata maṃ santaṃ, ghatasittaṃva pāvakaṃ;
Vārinā viya osiñcaṃ, sabbaṃ nibbāpaye daraṃ.
123.
 Abbahī ⟪ abbuhi (syā.), abbhuḷhaṃ (ka.) ⟫ vata me sallaṃ, yamāsi hadayassitaṃ ⟪ sokaṃ hadayanissitaṃ (vi. va. 1215) ⟫;
Yo me sokaparetassa, puttasokaṃ apānudi.
124.
 Sohaṃ abbūḷhasallosmi, vītasoko anāvilo;
Na socāmi na rodāmi, tava sutvāna māṇavāti.
Maṭṭhakuṇḍalījātakaṃ ekādasamaṃ.

 450. Bilārakosiyajātakaṃ (12)
125.
 Apacantāpi dicchanti, santo laddhāna bhojanaṃ;
Kimeva tvaṃ pacamāno, yaṃ na dajjā na taṃ samaṃ.
126.
 Maccherā  ca pamādā ca, evaṃ dānaṃ na diyyati;
Puññaṃ ākaṅkhamānena, deyyaṃ hoti vijānatā.
127.
 Yasseva bhīto na dadāti maccharī, tadevādadato bhayaṃ;
Jighacchā ca pipāsā ca, yassa bhāyati maccharī;
Tameva bālaṃ phusati, asmiṃ loke paramhi ca.
128.
 Tasmā vineyya maccheraṃ, dajjā dānaṃ malābhibhū;
Puññāni paralokasmiṃ, patiṭṭhā honti pāṇinaṃ.
129.
 Duddadaṃ dadamānānaṃ, dukkaraṃ kamma kubbataṃ;
Asanto nānukubbanti, sataṃ dhammo durannayo.
130.
 Tasmā satañca asataṃ ⟪ asatañca (sī. syā. pī.) ⟫, nānā hoti ito gati;
Asanto nirayaṃ yanti, santo saggaparāyanā.
131.
 Appasmeke ⟪ appampeke (syā.) ⟫ pavecchanti, bahuneke na dicchare;
Appasmā dakkhiṇā dinnā, sahassena samaṃ mitā.
132.
 Dhammaṃ care yopi samuñchakaṃ care, dārañca posaṃ dadamappakasmiṃ ⟪ dadaṃ appakasmipi (pī.) ⟫;
Sataṃ sahassānaṃ sahassayāginaṃ, kalampi  nāgghanti tathāvidhassa te.
133.
 Kenesa  yañño vipulo mahagghato ⟪ mahaggato (saṃ. ni. 1.32) ⟫, samena dinnassa na agghameti;
Kathaṃ sataṃ sahassānaṃ ⟪ kathaṃ sahassānaṃ (sī. syā. pī.) ⟫ sahassayāginaṃ, kalampi nāgghanti tathāvidhassa te.
134.
 Dadanti heke visame niviṭṭhā, chetvā ⟪ jhatvā (sī. pī.), ghatvā (syā.) ⟫ vadhitvā atha socayitvā;
Sā dakkhiṇā assumukhā sadaṇḍā, samena dinnassa na agghameti;
Evaṃ sataṃ sahassānaṃ ⟪ evaṃ sahassānaṃ (sī. syā. pī.) ⟫ sahassayāginaṃ, kalampi nāgghanti tathāvidhassa teti.
Bilārakosiyajātakaṃ dvādasamaṃ.

 451. Cakkavākajātakaṃ (13)
135.
 Vaṇṇavā abhirūposi, ghano sañjātarohito;
Cakkavāka surūposi, vippasannamukhindriyo.
136.
 Pāṭhīnaṃ pāvusaṃ macchaṃ, balajaṃ ⟪ vālajaṃ (sī. pī.), balajjaṃ (syā.) ⟫ muñjarohitaṃ;
Gaṅgāya tīre nisinno ⟪ gaṅgātīre nisinnosi (syā. ka.) ⟫, evaṃ bhuñjasi bhojanaṃ.
137.
 Na vāhametaṃ ⟪ sabbatthapi samānaṃ ⟫ bhuñjāmi, jaṅgalānodakāni vā;
Aññatra sevālapaṇakā, etaṃ ⟪ aññaṃ (syā.) ⟫ me samma bhojanaṃ.
138.
 Na  vāhametaṃ saddahāmi, cakkavākassa bhojanaṃ;
Ahampi samma bhuñjāmi, gāme loṇiyateliyaṃ.
139.
 Manussesu kataṃ bhattaṃ, suciṃ maṃsūpasecanaṃ;
Na  ca me tādiso vaṇṇo, cakkavāka yathā tuvaṃ.
140.
 Sampassaṃ attani veraṃ, hiṃsayaṃ ⟪ hiṃsāya (syā. pī. ka.) ⟫ mānusiṃ pajaṃ;
Utrasto ghasasī bhīto, tena vaṇṇo tavediso.
141.
 Sabbalokaviruddhosi, dhaṅka pāpena kammunā;
Laddho piṇḍo na pīṇeti, tena vaṇṇo tavediso.
142.
 Ahampi ⟪ ahañca (?) ⟫ samma bhuñjāmi, ahiṃsaṃ sabbapāṇinaṃ;
Appossukko nirāsaṅkī, asoko akutobhayo.
143.
 So karassu ānubhāvaṃ, vītivattassu sīliyaṃ;
Ahiṃsāya cara loke, piyo hohisi maṃmiva.
144.
 Yo na hanti na ghāteti, na jināti na jāpaye;
Mettaṃso sabbabhūtesu, veraṃ tassa na kenacīti.
Cakkavākajātakaṃ terasamaṃ.

 452. Bhūripaññajātakaṃ (14)
145.
 Saccaṃ  kira tvaṃ api ⟪ tvampi (sī.), tuvampi (syā.), tvaṃ asi (ka.) ⟫ bhūripañña, yā tādisī sīri dhitī matī ca;
Na tāyatebhāvavasūpanitaṃ, yo yavakaṃ bhuñjasi appasūpaṃ.
146.
 Sukhaṃ dukkhena paripācayanto, kālā kālaṃ vicinaṃ chandachanno;
Atthassa  dvārāni avāpuranto, tenāhaṃ tussāmi yavodanena.
147.
 Kālañca  ñatvā abhijīhanāya, mantehi atthaṃ paripācayitvā;
Vijambhissaṃ sīhavijambhitāni, tāyiddhiyā dakkhasi maṃ punāpi.
148.
 Sukhīpi heke ⟪ sukhī hi eke (sī.), sukhīti heke (?) ⟫ na karonti pāpaṃ, avaṇṇasaṃsaggabhayā puneke;
Pahū samāno vipulatthacintī, kiṃkāraṇā me na karosi dukkhaṃ.
149.
 Na paṇḍitā attasukhassa hetu, pāpāni kammāni samācaranti;
Dukkhena phuṭṭhā khalitāpi santā, chandā ca dosā na jahanti dhammaṃ.
150.
 Yena kenaci vaṇṇena, mudunā dāruṇena vā;
Uddhare dīnamattānaṃ, pacchā dhammaṃ samācare.
151.
 Yassa rukkhassa chāyāya, nisīdeyya sayeyya vā;
Na tassa sākhaṃ bhañjeyya, mittadubbho hi pāpako.
152.
 Yassāpi ⟪ yassa hi (sī. ka.) ⟫ dhammaṃ puriso ⟪ manujo (sī.) ⟫ vijaññā, ye cassa kaṅkhaṃ vinayanti santo;
Taṃ  hissa dīpañca parāyanañca, na tena mettiṃ jarayetha pañño.
153.
 Alaso gihī kāmabhogī na sādhu, asaññato pabbajito na sādhu;
Rājā na sādhu anisammakārī, yo paṇḍito kodhano taṃ na sādhu.
154.
 Nisamma khattiyo kayirā, nānisamma disampati;
Nisammakārino rāja, yaso kitti ca vaḍḍhatīti.
Bhūripaññajātakaṃ cuddasamaṃ.

 453. Mahāmaṅgalajātakaṃ (15)
155.
 Kiṃsu  naro jappamadhiccakāle, kaṃ vā vijjaṃ katamaṃ vā sutānaṃ;
So macco asmiñca ⟪ asmiṃva (pī.) ⟫ paramhi loke, kathaṃ karo sotthānena gutto.
156.
 Yassa devā pitaro ca sabbe, sarīsapā ⟪ siriṃsapā (sī. syā. pī.) ⟫ sabbabhūtāni cāpi;
Mettāya niccaṃ apacitāni honti, bhūtesu ve sotthānaṃ tadāhu.
157.
 Yo  sabbalokassa nivātavutti, itthīpumānaṃ  sahadārakānaṃ;
Khantā duruttānamappaṭikūlavādī, adhivāsanaṃ sotthānaṃ tadāhu.
158.
 Yo nāvajānāti sahāyamitte ⟪ sahāyamatte (sī. pī.) ⟫, sippena kulyāhi dhanena jaccā;
Rucipañño atthakāle matīmā ⟪ mutīmā (sī. pī.) ⟫, sahāyesu ve sotthānaṃ tadāhu.
159.
 Mittāni ve yassa bhavanti santo, saṃvissatthā avisaṃvādakassa;
Na mittadubbhī saṃvibhāgī dhanena, mittesu ve sotthānaṃ tadāhu.
160.
 Yassa bhariyā tulyavayā samaggā, anubbatā dhammakāmā pajātā ⟪ sajātā (ka.) ⟫;
Koliniyā sīlavatī patibbatā, dāresu ve sotthānaṃ tadāhu.
161.
 Yassa  rājā bhūtapati ⟪ bhūtapatī (sī. syā. pī.) ⟫ yasassī, jānāti soceyyaṃ parakkamañca;
Advejjhatā suhadayaṃ mamanti, rājūsu ve sotthānaṃ tadāhu.
162.
 Annañca  pānañca dadāti saddho, mālañca gandhañca vilepanañca;
Pasannacitto anumodamāno, saggesu ve sotthānaṃ tadāhu.
163.
 Yamariyadhammena punanti vuddhā, ārādhitā samacariyāya santo;
Bahussutā isayo sīlavanto, arahantamajjhe sotthānaṃ tadāhu.
164.
 Etāni kho sotthānāni loke, viññuppasatthāni sukhudrayāni ⟪ sukhindriyāni (pī.) ⟫;
Tānīdha sevetha naro sapañño, na hi maṅgale kiñcanamatthi saccanti.
Mahāmaṅgalajātakaṃ pannarasamaṃ.

 454. Ghaṭapaṇḍitajātakaṃ (16)
165.
 Uṭṭhehi kaṇha kiṃ sesi, ko attho supanena te;
Yopi tuyhaṃ ⟪ tāyaṃ (pī.) ⟫ sako bhātā, hadayaṃ cakkhu ca ⟪ cakkhuṃva (pī.) ⟫ dakkhiṇaṃ;
Tassa vātā balīyanti, ghaṭo jappati ⟪ sasaṃ jappati (?) ⟫ kesava.
166.
 Tassa taṃ vacanaṃ sutvā, rohiṇeyyassa kesavo;
Taramānarūpo vuṭṭhāsi, bhātusokena aṭṭito.
167.
 Kiṃ nu  ummattarūpova, kevalaṃ dvārakaṃ imaṃ;
Saso sasoti lapasi, ko nu te sasamāhari.
168.
 Sovaṇṇamayaṃ  maṇīmayaṃ, lohamayaṃ atha rūpiyāmayaṃ;
Saṅkhasilāpavāḷamayaṃ, kārayissāmi te sasaṃ.
169.
 Santi aññepi sasakā, araññe vanagocarā;
Tepi te ānayissāmi, kīdisaṃ sasamicchasi.
170.
 Na  cāhamete ⟪ na cāhametaṃ (sī.), na vāhamete (syā.), na vāhametaṃ (pī.) ⟫ icchāmi, ye sasā pathavissitā ⟪ paṭhaviṃsitā (sī. syā. pī.) ⟫;
Candato sasamicchāmi, taṃ me ohara kesava.
171.
 So nūna madhuraṃ ñāti, jīvitaṃ vijahissasi;
Apatthiyaṃ yo patthayasi, candato sasamicchasi.
172.
 Evaṃ ce kaṇha jānāsi, yadaññamanusāsasi;
Kasmā pure mataṃ puttaṃ, ajjāpi manusocasi.
173.
 Yaṃ na labbhā manussena, amanussena vā puna ⟪ pana (pe. va. 215) ⟫;
Jāto me mā marī putto, kuto labbhā alabbhiyaṃ.
174.
 Na mantā mūlabhesajjā, osadhehi dhanena vā;
Sakkā ānayituṃ kaṇha, yaṃ petamanusocasi.
175.
 Yassa etādisā assu, amaccā purisapaṇḍitā;
Yathā nijjhāpaye ajja, ghaṭo purisapaṇḍito.
176.
 Ādittaṃ vata maṃ santaṃ, ghatasittaṃva pāvakaṃ;
Vārinā viya osiñcaṃ, sabbaṃ nibbāpaye daraṃ.
177.
 Abbahī  vata me sallaṃ, yamāsi hadayassitaṃ;
Yo me sokaparetassa, puttasokaṃ apānudi.
178.
 Sohaṃ abbūḷhasallosmi, vītasoko anāvilo;
Na socāmi na rodāmi, tava sutvāna māṇava ⟪ bhātika (pe. va. 224) ⟫.
179.
 Evaṃ karonti sappaññā, ye honti anukampakā;
Nivattayanti sokamhā, ghaṭo jeṭṭhaṃva bhātaranti.
Ghaṭapaṇḍitajātakaṃ soḷasamaṃ.
Dasakanipātaṃ niṭṭhitaṃ.
Tassuddānaṃ –
Daḷha  kaṇha dhanañjaya saṅkhavaro, raja sattaha kassa ca ⟪ sattāhasasākha (syā.) ⟫ takkalinā;
Dhammaṃ kukkuṭa kuṇḍali bhojanadā, cakkavāka subhūrisa sotthi ghaṭoti.
