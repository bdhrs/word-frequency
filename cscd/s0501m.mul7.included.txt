

 nidhiṃ  nidheti puriso gambhīre odakantike
atthe kicce samuppanne atthāya me bhavissati

 rājato vā duruttassa corato pīḷitassa vā
iṇassa vā pamokkhāya dubbhikkhe āpadāsu vā
etadatthāya lokasmiṃ nidhi nāma nidhīyati

 tāvassunihito  santo gambhīre odakantike
na sabbo sabbadā eva tassa taṃ upakappati

 nidhi vā ṭhānā cavati saññā vāssa vimuyhati
nāgā vā apanāmenti yakkhā vāpi haranti naṃ

 appiyā  vāpi dāyādā uddharanti apassato
yadā puññakkhayo hoti sabbametaṃ vinassati

 yassa  dānena sīlena saṃyamena damena ca
nidhī sunihito hoti itthiyā purisassa vā

 cetiyamhi  ca saṅghe vā puggale atithīsu vā
mātari pitari cāpi  atho jeṭṭhamhi bhātari

 eso nidhi sunihito ajeyyo anugāmiko
pahāya gamanīyesu etaṃ ādāya gacchati

 asādhāraṇamaññesaṃ acorāharaṇo nidhi
kayirātha dhīro puññāni yo nidhi anugāmiko

 esa devamanussānaṃ sabbakāmadado nidhi
yaṃ yadevābhipatthenti sabbametena labbhati

 suvaṇṇatā susaratā susaṇṭhānā surūpatā 
ādhipaccaparivāro sabbametena labbhati

 padesarajjaṃ issariyaṃ cakkavattisukhaṃ piyaṃ
devarajjampi dibbesu sabbametena labbhati

 mānussikā ca sampatti devaloke ca yā rati
yā ca nibbānasampatti sabbametena labbhati

 mittasampadamāgamma yonisova  payuñjato
vijjā vimutti vasībhāvo sabbametena labbhati

 paṭisambhidā  vimokkhā ca yā ca sāvakapāramī
paccekabodhi buddhabhūmi sabbametena labbhati

 evaṃ  mahatthikā esā yadidaṃ puññasampadā
tasmā dhīrā pasaṃsanti paṇḍitā katapuññatanti

