

 sattamassa paṭhame assaddhiyanti assaddhabhāvaṃ duppaññatanti nippaññabhāvaṃ dutiye pamādanti sativippavāsaṃ tatiye ābhisamācārikanti uttamasamācārabhūtaṃ vattavasena paṇṇattisīlaṃ sekhadhammanti sekhapaṇṇattisīlaṃ sīlānīti cattāri mahāsīlāni

 catutthe saṅgaṇikārāmoti gaṇasaṅgaṇikārāmo suttantikagaṇādīsu pana gaṇesu attano vā parisāsaṅkhāte gaṇe ramatīti gaṇārāmo paviveketi kāyaviveke cittassa nimittanti samādhivipassanācittassa nimittaṃ samādhivipassanākāraṃ sammādiṭṭhinti vipassanāsammādiṭṭhiṃ samādhinti maggasamādhiñceva phalasamādhiñca saṃyojanānīti dasa saṃyojanāni nibbānanti apaccayaparinibbānaṃ

 pañcame sovacassatāti subbacabhāvo kalyāṇamittatāti sucimittatā satthugāravoti satthari gāravayutto esa nayo sabbattha

 chaṭṭhe na santenāti paccanīkakilesehi avūpasantena na paṇītenāti na atappakena na paṭippassaddhiladdhenāti kilesappaṭippassaddhiyā aladdhena appattena na ekodibhāvādhigatenāti na ekaggabhāvaṃ upagatena

 sattame tatra tatrāti tasmiṃ tasmiṃ visese sakkhibhabbatanti paccakkhabhāvaṃ āyataneti kāraṇe hānabhāgiyādayo visuddhimagge  saṃvaṇṇitā asakkaccakārīti na sukatakārī na ādarakārī asappāyakārīti na sappāyakārī na upakārabhūtadhammakārī

 aṭṭhame balatanti balabhāvaṃ thāmabhāvaṃ asātaccakārīti na satatakārī sesaṃ heṭṭhā vuttanayameva

 navame na yathābhūtaṃ sammappaññāya sudiṭṭho hotīti vatthukāmakilesakāmesu ādīnavo na yathāsabhāvato jhānapaññāya sudiṭṭho hoti dasamaṃ uttānatthamevāti

