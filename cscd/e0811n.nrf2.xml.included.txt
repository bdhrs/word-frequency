


 sambhavanti  guṇā yasmā dosānevamatikkame
dassessaṃ te tato dāni sadde sambhūsayanti ye


 pasādojo madhuratā samatā sukhumālatā
silesodaratā kanti atthabyatti samādhayo


 guṇehetehi sampanno bandho kavimanoharo
sampādiyati kattūnaṃ kitti maccantanimmalaṃ


 adūrāhitasambandha subhagā yā padāvali
supasiddhābhidheyyāyaṃ pasādaṃ janaye yathā

 alaṅkarontā vadanaṃ muninodhararaṃsiyo
sobhanteruṇaraṃsīva sampatantāmbujodare

ojo samāsabāhulya meso gajjassa jīvitaṃ
pajjepyanākulo soyaṃ
kanto kāmīyate yathā

muninda manda sañjāta hāsa candana limpitā
pallavā dhavalā tasse veko nādharapallavo

 padābhidheyyavisayaṃ samāsa byāsa sambhavaṃ
yaṃ pāriṇatyaṃ hotīha sopi ojova taṃ yathā

jotayitvāna saddhammaṃ santāretvā sadevake
jalitvā aggikhandhova nibbuto so sasāvako

matthakaṭṭhī matassāpi rajobhāvaṃ vajantu me
yato puññena te sentu jina pādambujadvaye

 iccatra  niccappaṇati gedho sādhu padissati
jāyateyaṃ guṇo tikkha paññānamabhiyogato

madhurattaṃ padāsatti ranuppāsavasā dvidhā
siyā samasuti pubbā vaṇṇāvutti paro yathā

yadā esobhisambodhiṃ sampatto munipuṅgavo
tadā pabhuti dhammassa loke jāto mahussavo

 munindamandahāsā te kunda sandohavibbhamā
disanta manudhāvanti hasantā candakantiyo

 sabbakomalavaṇṇehi nānuppāso pasaṃsiyo
yathāyaṃ mālatīmālā lina lolālimālinī

 mudūhi vā kevalehi kevalehi phuṭehi vā
missehi vā tidhā hoti vaṇṇehi samatā yathā


kokilālāpasaṃvādī munindālāpavibbhamo
hadayaṅgamataṃ yāti sataṃ deti ca nibbutiṃ


sambhāvanīyasambhāvaṃ bhagavantaṃ bhavantaguṃ
bhavantasādhanākaṅkhī ko na sambhāvaye vibhuṃ


laddhacandanasaṃsagga sugandhi malayānilo
manda māyāti bhītova munindamukhamārutā

 aniṭṭhurakkharappāyā sabbakomala nissaṭā
kicchamuccāraṇāpeta byañjanā sukhumālatā

passantā rūpavibhavaṃ suṇantā madhuraṃ giraṃ
caranti sādhūsambuddha kāle keḷiparammukhā

 alaṅkāravihīnāpi sataṃ sammukhatedisī
ārohati visesena ramaṇīyā tadujjalā

romañcapiñcha racanā sādhu vādāhitaddhanī
laḷantime munimeghu mmadā sādhu sikhāvalā

 sukhumālatta mattheva padatthavisayampi ca
yathā matādisaddesu kittisesādikittanaṃ

 siliṭṭha pada saṃsagga ramaṇīya guṇālayo
sabandhagāravo soyaṃ sileso nāma taṃ yathā

bālinduvibbhamacchedi nakharāvali kantibhi
sā munindapadambhoja kanti vo valitāvataṃ

 ukkaṃsavanto yokoci guṇo yadi patīyate
udāroyaṃ bhave tena sanāthā bandhapaddhati

pādambhoja rajo litta gattā ye tava gotama
aho te jantavo yanti sabbathā nirajattanaṃ

 evaṃ jinānubhāvassa samukkaṃsotra dissati
paññavā vidhinānena cintaye para mīdisaṃ

udāro sopi viññeyyo yaṃ pasattha visesanaṃ
yathā kīḷāsaro līlā hāso hemaṅgadādayo

 lokiyatthānatikkantā kantā sabbajanānapi
kanti nāmātivuttassa vuttā sā parihārato
yathā muninda iccādi

atthabyattābhidheyyassā
neyyatā saddatotthato
sāyaṃ tadubhayā neyya parihāre padassitā
yathā marīciccādi ca manonurañjanoccādi
puna atthena yathā

sabhāvāmalatā dhīra mudhā pādanakhesu te
yato tevanatānanta moḷicchāyā jahanti no

 bandhasāroti maññanti yaṃ samaggāpi viññuno
dassanāvasaraṃ patto samādhi nāmayaṃ guṇo

 aññadhammo tatoññattha lokasīmānurodhato
sammā ādhīyatecceso samādhīti niruccati


 apāṇe  pāṇīnaṃ dhammo sammā ādhīyate kvaci
nirūpe rūpayuttassa nirase sarasassa ca

 adrave dravayuttassa akattaripi kattutā
kaṭhinassāsarīrepi rūpaṃ tesaṃ kamā siyā



 uṇṇā puṇṇindunā nātha divāpi saha saṅgamā
viniddā sampamodanti maññe kumudinī tava


dayārasesu mujjantā janāmatarasesviva
sukhitā hatadosā te nātha pādambujānatā


madhurepi guṇe dhīra nappasīdanti ye tava
kīdisī manasovutti tesaṃ khāraguṇāna bho


 sabbatthasiddha cūḷaka puṭapeyyā mahāguṇā
disā samantā dhāvanti kundasobhā sa lakkhaṇā


mārāribalavissaṭṭhā kuṇṭhā nānāvidhāyudhā
lajjamānāññavesena jina pādānatā tava


 munindabhāṇumā kālo
dito bodhodayācale
saddhammaraṃsinā bhāti bhinda mandatamaṃ paraṃ

vamanuggiranādyetaṃ guṇavutyapariccutaṃ
atisundara maññaṃ tu kāmaṃ vindati gāmmataṃ

 kantīnaṃ vamanabyājā munipādanakhāvalī
candakantī pivantīva nippabhaṃ taṃ karontiyo

 acittakattukaṃ  rucya  miccevaṃ guṇakammataṃ
sacittakattukaṃ petaṃ guṇakammaṃ yaduttamaṃ

uggirantova sasneha rasaṃ jinavaro jane
bhāsanto madhuraṃ dhammaṃ kaṃ na sappīṇaye janaṃ

 yo saddasatthakusalo kusalo nighaṇḍu
chandoalaṅkatisu niccakatābhiyogo
soyaṃ kavittavikalopi kavīsu saṅkhya
moggayha vindati hi kitti mamandarūpaṃ
iti saṅgharakkhitamahāsāmiviracite subodhālaṅkāre
guṇāvabodho nāma
tatiyo paricchedo
