

 mahāvaggassa  paṭhame mallikāya deviyā saddhinti mallikāya nāma attano mahesiyā saha uparipāsādavaragatoti pāsādavarassa upari gato kocañño attanā piyataroti koci añño attanā piyāyitabbataro atthi nu kho teti kiṃ te atthīti deviṃ pucchati
kasmā pucchati ayañhi sāvatthiyaṃ duggatamālākārassa dhītā ekadivasaṃ āpaṇato pūvaṃ gahetvā mālārāmaṃ gantvā khādissāmīti gacchantī paṭipathe bhikkhusaṅghaparivutaṃ bhagavantaṃ bhikkhācāraṃ pavisantaṃ disvā pasannacittā taṃ bhagavato adāsi satthā tathārūpe ṭhāne nisīdanākāraṃ dassesi ānandatthero cīvaraṃ paññāpetvā adāsi bhagavā tattha nisīditvā taṃ pūvaṃ paribhuñjitvā mukhaṃ vikkhāletvā sitaṃ pātvākāsi thero ko imissā bhante dānassa vipāko bhavissatīti pucchi ajjesā ānanda tathāgatassa paṭhamaṃ bhojanaṃ adāsi ajjeva kosalarañño aggamahesī bhavissati piyā manāpāti taṃ divasameva ca rājā kāsigāme bhāgineyyena saddhiṃ yujjhitvā parājito palāyitvā āgato nagaraṃ pavisanto balakāyassa āgamanaṃ āgamessāmīti taṃ mālārāmaṃ pāvisi sā rājānaṃ āgataṃ passitvā tassa vattamakāsi rājā tassā vatte pasīditvā pitaraṃ pakkosāpetvā mahantaṃ issariyaṃ datvā  taṃ antepuraṃ paṭiharāpetvā aggamahesiṭṭhāne ṭhapesi athekadivasaṃ rājā cintesi  mayā imissā mahantaṃ issariyaṃ dinnaṃ yaṃnūnāhaṃ imaṃ puccheyyaṃ ko te piyoti sā tvaṃ me mahārāja piyoti vatvā puna maṃ pucchissati athassāhaṃ mayhampi tvaṃyeva piyāti vakkhāmīti iti so aññamaññaṃ vissāsajananatthaṃ sammodanīyaṃ karonto pucchi
devī pana paṇḍitā buddhupaṭṭhāyikā saṅghupaṭṭhāyikā nāyaṃ pañho rañño mukhaṃ ulloketvā  kathetabboti cintetvā yathābhūtameva vadantī natthi kho me mahārāja kocañño attanā piyataroti  āha vatvāpi attanā byākatamatthaṃ upāyena rañño paccakkhaṃ kātukāmā tuyhaṃ pana mahārāja atthañño koci attanā piyataroti tatheva rājānaṃ pucchi yathā raññā sayaṃ puṭṭhā rājāpi tāya sarasalakkhaṇena kathitattā nivattituṃ asakkonto sayampi sarasalakkhaṇeneva kathento tatheva byākāsi yathā deviyā byākataṃ
byākaritvā ca mandadhātukatāya evaṃ cintesi  ahaṃ rājā pathavissaro mahantaṃ pathavimaṇḍalaṃ abhivijiya ajjhāvasāmi mayhaṃ tāva yuttaṃ attanā piyataraṃ aññaṃ na passāmīti ayaṃ pana vasalī hīnajaccā samānā mayā ucce ṭhāne ṭhapitā sāmibhūtaṃ maṃ na tathā piyāyati attāva piyataroti mama sammukhā vadati yāva kakkhaḷā vatāyanti anattamano hutvā nanu te tīṇi ratanāni piyatarānīti codesi devī ratanattayaṃpāhaṃ deva attano saggasukhaṃ mokkhasukhañca patthayantī sampiyāyāmi tasmā attāva me piyataroti āha sabbo cāyaṃ loko attadatthameva paraṃ piyāyati puttaṃ patthentopi ayaṃ maṃ jiṇṇakāle posessatīti pattheti dhītaraṃ mama kulaṃ vaḍḍhissatīti bhariyaṃ mayhaṃ pāde paricarissatīti aññepi ñātimittabandhave taṃtaṃkiccavasena iti attadatthameva  sampassanto loko paraṃ piyāyatīti ayañhi deviyā adhippāyo
atha rājā cintesi  ayaṃ mallikā kusalā paṇḍitā nipuṇā attāva me piyataroti vadati mayhampi attāva piyataro hutvā upaṭṭhāti handāhaṃ imamatthaṃ satthu ārocessāmi yathā ca me satthā byākarissati tathā naṃ dhāressāmīti evaṃ pana cintetvā satthu santikaṃ upasaṅkamitvā tamatthaṃ ārocesi tena vuttaṃ  atha kho rājā pasenadi kosalo piyataroti
etamatthaṃ viditvāti etaṃ loke sabbasattānaṃ attāva attano piyataroti raññā vuttamatthaṃ sabbaso jānitvā tadatthaparidīpanaṃ imaṃ udānaṃ udānesi
tattha sabbā disā anuparigamma cetasāti sabbā anavasesā dasapi disā pariyesanavasena cittena anugantvā nevajjhagā piyataramattanā kvacīti attanā atisayena piyaṃ aññaṃ koci puriso sabbussāhena pariyesanto  kvaci katthaci sabbadisāsu neva adhigaccheyya na passeyya evaṃ piyo puthu attā paresanti evaṃ kassaci attanā piyatarassa anupalabbhanavasena  puthu visuṃ visuṃ tesaṃ tesaṃ sattānaṃ attāva piyo tasmā na hiṃse paramattakāmoti yasmā evaṃ sabbopi satto attānaṃ piyāyati attano sukhakāmo dukkhappaṭikūlo tasmā attakāmo attano hitasukhaṃ icchanto paraṃ sattaṃ antamaso kunthakipillikaṃ upādāya na hiṃse na haneyya na pāṇileḍḍudaṇḍādīhipi viheṭheyya parassa hi attanā kate dukkhe taṃ tato saṅkamantaṃ viya kālantare attani sandissati ayañhi kammānaṃ dhammatāti
paṭhamasuttavaṇṇanā niṭṭhitā

 dutiye acchariyaṃ bhanteti idampi meghiyasutte viya garahaṇacchariyavasena veditabbaṃ yāva appāyukāti yattakaṃ parittāyukā atiittarajīvitāti attho sattāhajāteti sattāhena jāto sattāhajāto tasmiṃ sattāhajāte jātassa sattame ahanīti attho tusitaṃ kāyaṃ upapajjīti tusitaṃ devanikāyaṃ paṭisandhiggahaṇavasena upapajji
ekadivasaṃ kira thero pacchābhattaṃ divāṭṭhāne nisinno lakkhaṇānubyañjanappaṭimaṇḍitaṃ sobhaggappattaṃ dassanānuttariyabhūtaṃ bhagavato rūpakāyasiriṃ manasi karitvā aho buddhānaṃ rūpakāyasampatti dassanīyā samantapāsādikā manoharāti uḷāraṃ pītisomanassaṃ paṭisaṃvedento evaṃ cintesi  vijātamātuyā nāma virūpopi putto surūpo viya manāpo hoti sace pana buddhānaṃ mātā mahāmāyā devī dhareyya kīdisaṃ nu kho tassā bhagavato rūpadassane pītisomanassaṃ uppajjeyya mahājāni kho mayhaṃ mahāmātu deviyā yā sattāhajāte bhagavati kālakatāti evaṃ pana cintetvā bhagavantaṃ upasaṅkamitvā attano parivitakkitaṃ ārocento tassā kālakiriyaṃ garahanto acchariyaṃ bhantetiādimāha
keci  panāhu  mahāpajāpati gotamī bhagavantaṃ mahatā āyāsena pabbajjaṃ yācitvāpi paṭikkhittā mayā pana upāyena yācito bhagavā aṭṭhagarudhammappaṭiggahaṇavasena tassā pabbajjaṃ upasampadañca anujāni sā te dhamme paṭiggahetvā laddhapabbajjūpasampadā bhagavato dutiyaṃ parisaṃ uppādetvā catutthāya parisāya paccayo ahosi sace pana bhagavato janetti  mahāmāyā devī dhareyya evametā cubhopi khattiyabhaginiyo ekato hutvā imaṃ sāsanaṃ sobheyyuṃ bhagavā ca mātari bahumānena mātugāmassa sāsane pabbajjaṃ upasampadañca sukheneva anujāneyya appāyukatāya panassā kasirena nipphannamidanti iminā adhippāyena thero bhagavato santike acchariyaṃ bhantetiādimāhāti taṃ akāraṇaṃ bhagavā hi mātuyā vā aññassa vā mātugāmassa attano sāsane  pabbajjaṃ anujānanto garukaṃyeva katvā anujānāti na lahukaṃ ciraṭṭhitikāmatāyāti
apare panāhu  dasabalacatuvesārajjādike anaññasādhāraṇe anantāparimāṇe buddhaguṇe thero manasi karitvā yā evaṃ mahānubhāvaṃ nāma loke aggapuggalaṃ satthāraṃ kucchinā dasa māse parihari sā buddhamātā kassaci paricārikā bhavissatīti ayuttamidaṃ kasmā satthu guṇānucchavikamevetaṃ yadidaṃ sattāhajāte bhagavati janetti kālaṃ karoti kālakatā ca tusitesu uppajjatīti acchariyabbhutacittajāto hutvā taṃ attano vitakkuppādanaṃ bhagavato ārocento acchariyaṃ bhantetiādivacanaṃ avocāti
satthā pana yasmā sattāhajātesu bodhisattesu bodhisattamātu kālakiriyā dhammatā siddhā tasmā taṃ dhammataṃ paridīpento evametaṃ ānandātiādimāha sā panāyaṃ dhammatā yasmā yathā sabbe bodhisattā pāramiyo pūretvā tusitapure nibbattitvā tattha yāvatāyukaṃ ṭhatvā āyupariyosāne dasasahassacakkavāḷadevatāhi sannipatitvā abhisambodhiṃ pattuṃ manussaloke paṭisandhiggahaṇāya ajjhesitā kāladīpadesakulāni viya janettiyā āyuparimāṇampi oloketvā paṭisandhiṃ gaṇhanti ayampi bhagavā bodhisattabhūto tatheva tusitapure ṭhito pañca mahāvilokanāni vilokento sattadivasādhikadasamāsaparimāṇaṃ  mātuyā āyuparimāṇaṃ paricchinditvā ayaṃ mama paṭisandhiggahaṇassa kālo idāni uppajjituṃ vaṭṭatīti ñatvāva paṭisandhiṃ aggahesi tasmā sabbabodhisattānaṃ āciṇṇasamāciṇṇavaseneva veditabbaṃ tenāha bhagavā  appāyukā hi ānanda bodhisattamātaro hontītiādi
tattha kālaṃ karontīti yathāvuttaāyuparikkhayeneva kālaṃ karonti na vijātapaccayā carimattabhāvehi bodhisattehi vasitaṭṭhānaṃ cetiyagharasadisaṃ hoti na aññesaṃ paribhogārahaṃ na ca sakkā bodhisattamātaraṃ apanetvā aññaṃ aggamahesiṭṭhāne ṭhapetunti tattakaṃ eva bodhisattamātu āyuppamāṇaṃ hoti tasmā tadā kālaṃ karonti imameva hi atthaṃ sandhāya mahābodhisattā pañcamaṃ mahāvilokanaṃ karonti
katarasmiṃ  pana vaye kālaṃ  karontīti majjhimavaye paṭhamavayasmiñhi sattānaṃ attabhāve chandarāgo balavā hoti tena tadā sañjātagabbhā itthiyo yebhuyyena gabbhaṃ anurakkhituṃ na sakkonti gaṇheyyuṃ ce gabbho bahvābādho hoti majjhimavayassa pana dve koṭṭhāse atikkamitvā tatiyakoṭṭhāse vatthu visadaṃ hoti visade vatthumhi nibbattadārakā arogā honti tasmā bodhisattamātaro paṭhamavaye sampattiṃ anubhavitvā majjhimavayassa tatiyakoṭṭhāse vijāyitvā kālaṃ karontīti
etamatthaṃ viditvāti etaṃ bodhisattamātu aññesañca sabbasattānaṃ attabhāve āyussa maraṇapariyosānataṃ viditvā tadatthavibhāvanamukhena anavajjappaṭipattiyaṃ ussāhadīpakaṃ imaṃ udānaṃ udānesi
tattha ye kecīti aniyamaniddeso bhūtāti nibbattā bhavissantīti anāgate nibbattissanti vāsaddo vikappattho apisaddo sampiṇḍanattho tena nibbattamānepi saṅgaṇhāti ettāvatā atītādivasena tiyaddhapariyāpanne satte anavasesato pariyādiyati apica gabbhaseyyakasattā gabbhato nikkhantakālato paṭṭhāya bhūtā nāma tato pubbe bhavissanti nāma saṃsedajūpapātikā paṭisandhicittato parato bhūtā  nāma tato pubbe uppajjitabbabhavavasena bhavissanti nāma sabbepi vā paccuppannabhavavasena bhūtā nāma āyatiṃ punabbhavavasena bhavissanti nāma khīṇāsavā bhūtā nāma te hi bhūtā eva na puna bhavissantīti tadaññe bhavissanti nāma
sabbe gamissanti pahāya dehanti sabbe yathāvuttabhedā sabbabhavayonigativiññāṇaṭṭhitisattāvāsādivasena anekabhedabhinnā sattā dehaṃ attano sarīraṃ pahāya nikkhipitvā paralokaṃ gamissanti asekkhā pana nibbānaṃ ettha koci acavanadhammo nāma natthīti dasseti taṃ sabbajāniṃ kusalo viditvāti tadetaṃ sabbassa sattassa jāniṃ hāniṃ maraṇaṃ sabbassa vā sattassa jāniṃ vināsaṃ pabhaṅgutaṃ kusalo paṇḍitajātiko maraṇānussativasena aniccatāmanasikāravasena vā jānitvā ātāpiyo brahmacariyaṃ careyyāti vipassanāya kammaṃ karonto ātāpiyasaṅkhātena  vīriyena samannāgatattā ātāpiyo catubbidhasammappadhānavasena āraddhavīriyo anavasesamaraṇasamatikkamanūpāyaṃ maggabrahmacariyaṃ careyya paṭipajjeyyāti attho
dutiyasuttavaṇṇanā niṭṭhitā

 tatiye rājagahe suppabuddho nāma kuṭṭhī ahosīti suppabuddhanāmako eko puriso rājagahe ahosi so ca kuṭṭhī kuṭṭharogena bāḷhavidūsitagatto manussadaliddoti yattakā rājagahe manussā tesu sabbaduggato so hi saṅkārakūṭavatiādīsu manussehi chaḍḍitapilotikakhaṇḍāni sibbitvā paridahati kapālaṃ gahetvā gharā gharaṃ gantvā laddhaācāmaucchiṭṭhabhattāni nissāya jīvati tampi pubbe katakammapaccayā na yāvadatthaṃ labhati tena vuttaṃ manussadaliddoti manussakapaṇoti manussesu paramakapaṇataṃ patto manussavarākoti manussānaṃ hīḷitaparibhūtatāya ativiya dīno mahatiyā parisāyāti mahatiyā bhikkhuparisāya ceva upāsakaparisāya ca
ekadivasaṃ  kira bhagavā mahābhikkhusaṅghaparivāro rājagahaṃ piṇḍāya pavisitvā bhikkhūnaṃ sulabhapiṇḍapātaṃ katvā pacchābhattaṃ piṇḍapātappaṭikkanto katipayabhikkhuparivāro nikkhanto yehi dānaṃ dinnaṃ tesaṃ upāsakānaṃ avasesabhikkhūnañca āgamanaṃ āgamayamāno antonagareyeva aññatarasmiṃ ramaṇīye padese aṭṭhāsi tāvadeva bhikkhū tato tato āgantvā bhagavantaṃ parivāresuṃ upāsakāpi anumodanaṃ sutvā vanditvā nivattissāmāti bhagavantaṃ upasaṅkamiṃsu mahāsannipāto ahosi bhagavā nisīdanākāraṃ dassesi tāvadeva buddhārahaṃ āsanaṃ paññāpesuṃ atha bhagavā asītianubyañjanappaṭimaṇḍitehi  dvattiṃsamahāpurisalakkhaṇehi virocamānāya byāmappabhāparikkhepasamujjalāya nīlapītalohitodātamañjeṭṭhapabhassarānaṃ vasena chabbaṇṇabuddharaṃsiyo vissajjentiyā anupamāya rūpakāyasiriyā sakalameva taṃ padesaṃ obhāsento tārāgaṇaparivuto viya puṇṇacando bhikkhugaṇaparivuto paññattavarabuddhāsane nisīditvā manosilātale kesarasīho viya sīhanādaṃ nadanto karavīkarutamañjunā brahmassarena dhammaṃ deseti
bhikkhūpi kho appicchā santuṭṭhā pavivittā asaṃsaṭṭhā āraddhavīriyā pahitattā codakā pāpagarahino vattāro vacanakkhamā sīlasampannā samādhisampannā paññāsampannā vimuttisampannā vimuttiñāṇadassanasampannā meghavaṇṇaṃ paṃsukūlacīvaraṃ pārupitvā suvammitā viya gandhahatthino bhagavantaṃ parivāretvā ohitasotā dhammaṃ suṇanti upāsakāpi suddhavatthanivatthā suddhuttarāsaṅgā pubbaṇhasamayaṃ mahādānāni pavattetvā gandhamālādīhi bhagavantaṃ pūjetvā vanditvā bhikkhusaṅghassa nipaccakāraṃ dassetvā bhagavantaṃ bhikkhusaṅghañca parivāretvā saṃyatahatthapādā ohitasotā sakkaccaṃ  dhammaṃ suṇanti tena vuttaṃ  tena kho pana samayena bhagavā mahatiyā parisāya parivuto dhammaṃ desento nisinno hotīti
suppabuddho pana jighacchādubbalyapareto ghāsapariyesanaṃ caramāno antaravīthiṃ otiṇṇo dūratova taṃ mahājanasannipātaṃ disvā kiṃ nu kho ayaṃ mahājanakāyo sannipatito addhā ettha bhojanaṃ dīyati maññe appeva nāmettha gatena kiñci khādanīyaṃ vā bhojanīyaṃ vā laddhuṃ sakkāti sañjātābhilāso tattha gantvā addasa bhagavantaṃ pāsādikaṃ dassanīyaṃ  pasādanīyaṃ uttamadamathasamathamanuppattaṃ dantaṃ guttaṃ santindriyaṃ susamāhitaṃ tāya parisāya parivutaṃ dhammaṃ desentaṃ disvāna purimajātisambhatāya paripakkāya upanissayasampattiyā codiyamāno yaṃnūnāhampi dhammaṃ suṇeyyanti parisapariyante nisīdi taṃ sandhāya vuttaṃ  addasā kho suppabuddho kuṭṭhī tattheva ekamantaṃ nisīdiahampi dhammaṃ sossāmīti
sabbāvantanti sabbāvatiṃ hīnādisabbapuggalavataṃ tattha kiñcipi anavasesetvāti attho sabbavantantipi paṭhanti cetasāti buddhacakkhusampayuttacittena cittasīsena hi ñāṇaṃ niddiṭṭhaṃ tasmā āsayānusayañāṇena indriyaparopariyattañāṇena cāti attho ceto paricca manasākāsīti tassā parisāya cittaṃ paccekaṃ paricchinditvā manasi akāsi te volokesi bhabbo dhammaṃ viññātunti maggaphaladhammaṃ adhigantuṃ samattho upanissayasampannoti attho etadahosīti ayaṃ suppabuddho kiñcāpi tagarasikhimhi paccekabuddhe aparajjhitvā īdiso jāto maggaphalūpanissayo panassa paṃsupaṭicchannasuvaṇṇanikkhaṃ viya antohadayeyeva vijjotati tasmā suviññāpiyoti idaṃ ahosi tenāha  ayaṃ kho idha bhabbo dhammaṃ viññātunti
anupubbiṃ kathanti dānānantaraṃ sīlaṃ sīlānantaraṃ saggaṃ saggānantaraṃ magganti evaṃ anupaṭipāṭikathaṃ bhagavā hi paṭhamaṃ hetunā saddhiṃ assādaṃ dassetvā tato satte vivecetuṃ nānānayehi ādīnavaṃ pakāsetvā ādīnavasavanena saṃviggahadayānaṃ nekkhammaguṇavibhāvanamukhena ca vivaṭṭaṃ dasseti
dānakathanti idaṃ nāma sukhānaṃ nidānaṃ sampattīnaṃ mūlaṃ bhogānaṃ patiṭṭhā visamagatassa tāṇaṃ leṇaṃ gati parāyaṇaṃ idhalokaparalokesu dānasadiso avassayo patiṭṭhā ālambanaṃ tāṇaṃ leṇaṃ gati parāyaṇaṃ natthi idañhi avassayaṭṭhena ratanamayasīhāsanasadisaṃ patiṭṭhānaṭṭhena mahāpathavisadisaṃ  ālambanaṭṭhena ālambanarajjusadisaṃ dukkhanittharaṇaṭṭhena nāvāsadisaṃ samassāsanaṭṭhena saṅgāmasūro bhayaparittāṇaṭṭhena suparikhāparikkhittanagaraṃ maccheramalādīhi anupalittaṭṭhena padumaṃ tesaṃ nidahanaṭṭhena jātavedo durāsadaṭṭhena āsīviso asantāsaṭṭhena sīho balavantaṭṭhena  hatthī abhimaṅgalasammataṭṭhena setausabho khemantabhūmisampāpanaṭṭhena valāhako assarājā dānañhi loke rajjasiriṃ deti cakkavattisampattiṃ sakkasampattiṃ mārasampattiṃ brahmasampattiṃ sāvakapāramīñāṇaṃ  paccekabodhiñāṇaṃ sammāsambodhiñāṇaṃ detīti evamādidānaguṇappaṭisaṃyuttakathaṃ
yasmā pana dānaṃ dento sīlaṃ samādātuṃ sakkoti tasmā dānakathānantaraṃ sīlakathaṃ kathesi sīlakathanti sīlaṃ nāmetaṃ sattānaṃ avassayo patiṭṭhā ālambanaṃ tāṇaṃ leṇaṃ gati parāyaṇaṃ idhalokaparalokasampattīnañhi sīlasadiso avassayo patiṭṭhā ālambanaṃ tāṇaṃ leṇaṃ gati parāyaṇaṃ natthi sīlālaṅkārasadiso alaṅkāro sīlapupphasadisaṃ pupphaṃ sīlagandhasadiso gandho natthi sīlālaṅkārena hi alaṅkataṃ sīlakusumapiḷandhitaṃ sīlagandhānulittaṃ sadevako loko olokento tittiṃ na gacchatīti evamādīhi sīlaguṇappaṭisaṃyuttakathaṃ
idaṃ pana sīlaṃ nissāya ayaṃ saggo labbhatīti dassetuṃ sīlānantaraṃ saggakathaṃ kathesi saggakathanti saggo nāma iṭṭho kanto manāpo niccamettha kīḷā niccasampattiyo labbhanti cātumahārājikā devā navutivassasatasahassāni dibbasukhaṃ dibbasampattiṃ paṭilabhanti tāvatiṃsā tisso vassakoṭiyo saṭṭhi ca vassasatasahassānīti evamādisaggaguṇappaṭisaṃyuttakathaṃ saggasampattiṃ kathentānañhi buddhānaṃ mukhaṃ nappahoti vuttampi cetaṃ anekapariyāyena kho ahaṃ bhikkhave saggakathaṃ katheyyantiādi
evaṃ hetunā saddhiṃ saggakathāya palobhetvā puna hatthiṃ alaṅkaritvā tassa soṇḍaṃ chindanto viya ayampi saggo anicco adhuvo na ettha chandarāgo kātabboti dassanatthaṃ appassādā kāmā bahudukkhā bahupāyāsā ādīnavo ettha bhiyyotiādinā  nayena kāmānaṃ ādīnavaṃ okāraṃ saṃkilesaṃ kathesi tattha ādīnavanti dosaṃ okāranti lāmakasabhāvaṃ aseṭṭhehi sevitabbaṃ seṭṭhehi na sevitabbaṃ nihīnasabhāvanti attho saṃkilesanti tehi sattānaṃ saṃsāre saṃkilissanaṃ tenāha  kilissanti vata bho sattāti 
evaṃ  kāmādīnavena tajjetvā nekkhamme ānisaṃsaṃ pakāsesi pabbajjāya jhānādīsu ca guṇaṃ dīpesi vaṇṇesi kallacittantiādīsu kallacittanti kammaniyacittaṃ heṭṭhā pavattitadesanāya assaddhiyādīnaṃ cittadosānaṃ  vigatattā uparidesanāya bhājanabhāvūpagamanena kammaniyacittaṃ kammakkhamacittanti attho diṭṭhimānādisaṃkilesavigamena muducittaṃ kāmacchandādivigamena vinīvaraṇacittaṃ sammāpaṭipattiyaṃ uḷārapītipāmojjayogena udaggacittaṃ tattha saddhāsampattiyā pasannacittaṃ yadā bhagavā aññāsīti sambandho
atha vā kallacittanti kāmacchandavigamena arogacittaṃ muducittanti byāpādavigamena mettāvasena akathinacittaṃ vinīvaraṇacittanti uddhaccakukkuccavigamena avikkhipanato na pihitacittaṃ udaggacittanti thinamiddhavigamena sampaggahavasena alīnacittaṃ pasannacittanti vicikicchāvigamena sammāpaṭipattiyā adhimuttacittaṃ
athāti pacchā sāmukkaṃsikāti sāmaṃ ukkaṃsikā attanāva uddharitvā gahitā sayambhūñāṇena sāmaṃ diṭṭhā aññesaṃ asādhāraṇāti attho kā ca pana sāti ariyasaccadesanā tenevāha  dukkhaṃ samudayaṃ nirodhaṃ magganti idañhi saccānaṃ sarūpadassanaṃ tasmā imasmiṃ ṭhāne ariyasaccāni kathetabbāni tāni sabbākārato vitthārena visuddhimagge  vuttānīti tattha vuttanayena veditabbāni
seyyathāpītiādinā upamāvasena suppabuddhassa kilesappahānaṃ ariyamagguppādañca dasseti apagatakāḷakanti vigatakāḷakaṃ sammadevāti suṭṭhuyeva rajananti nīlapītalohitamañjeṭṭhādiraṅgajātaṃ paṭiggaṇheyyāti gaṇheyya pabhassaraṃ bhaveyya tasmiṃyeva āsaneti tassaṃyeva nisajjāyaṃ etenassa lahuvipassanakatā tikkhapaññatā sukhāpaṭipadā khippābhiññatā ca dassitā honti virajaṃ vītamalanti apāyagamanīyarāgarajādīnaṃ abhāvena virajaṃ anavasesadiṭṭhivicikicchāmalāpagamena vītamalaṃ paṭhamamaggavajjhakilesarajābhāvena vā virajaṃ pañcavidhadussīlamalāpagamena vītamalaṃ dhammacakkhunti sotāpattimaggo adhippeto tassa uppattiākāradassanatthaṃ yaṃkiñci samudayadhammaṃ sabbaṃ taṃ nirodhadhammanti vuttaṃ tañhi nirodhaṃ ārammaṇaṃ  katvā kiccavasena eva saṅkhatadhamme paṭivijjhantaṃ uppajjati
tatridaṃ  upamāsaṃsandanaṃ  vatthaṃ viya cittaṃ daṭṭhabbaṃ vatthassa āgantukamalehi kiliṭṭhabhāvo viya cittassa rāgādimalehi saṃkiliṭṭhabhāvo dhovanaphalakaṃ viya anupubbikathā udakaṃ  viya saddhā udakena temetvā temetvā gomayakhārehi kāḷake sammadditvā vatthassa dhovanappayogo viya saddhāsalilena temetvā satisamādhipaññāhi dose sithile katvā saddhādividhinā cittassa sodhane vīriyārambho tena payogena vatthe kāḷakāpagamo viya vīriyārambhena kilesavikkhambhanaṃ raṅgajātaṃ viya ariyamaggo tena suddhassa vatthassa pabhassarabhāvo viya vikkhambhitakilesassa cittassa maggena pariyodāpananti
evaṃ pana suppabuddho parisapariyante nisinno dhammadesanaṃ sutvā sotāpattiphalaṃ patvā attanā paṭiladdhaguṇaṃ satthu ārocetukāmo parisamajjhaṃ ogāhituṃ avisahanto mahājanassa satthāraṃ vanditvā anugantvā nivattakāle bhagavati vihāraṃ gate sayampi vihāraṃ agamāsi tasmiṃ khaṇe sakko devarājā ayaṃ suppabuddho kuṭṭhī attanā satthu sāsane paṭiladdhaguṇaṃ pākaṭaṃ kātukāmoti ñatvā vīmaṃsissāmi nanti gantvā ākāse ṭhito etadavoca  suppabuddha tvaṃ manussadaliddo manussakapaṇo manussavarāko ahaṃ te aparimitaṃ dhanaṃ dassāmi buddho na buddho dhammo na dhammo saṅgho na saṅgho alaṃ me buddhena alaṃ me dhammena alaṃ me saṅghenāti vadehīti atha naṃ so āha kosi tvanti ahaṃ sakko devarājāti andhabāla ahirika tvaṃ mayā saddhiṃ kathetuṃ na yuttarūpo yo tvaṃ evaṃ avattabbaṃ vadesi apica maṃ tvaṃ duggato daliddo kapaṇoti kasmā vadesi nanu ahaṃ lokanāthassa orasaputto nevāhaṃ duggato na daliddo na kapaṇo atha kho sukhappatto paramena sukhena apāhamasmi mahaddhanoti vatvā āha 
saddhādhanaṃ  sīladhanaṃ hiriottappiyaṃ dhanaṃ
sutadhanañca cāgo ca paññā ve sattamaṃ dhanaṃ
yassa ete dhanā atthi itthiyā purisassa vā
adaliddoti taṃ āhu amoghaṃ tassa jīvitanti  
tassimāni  me satta ariyadhanāni santi yesañhi imāni dhanāni santi na tveva te buddhehi vā paccekabuddhehi vā daliddāti vuccantīti
sakko tassa kathaṃ sutvā taṃ antarāmagge ohāya satthu santikaṃ gantvā sabbaṃ taṃ vacanaṃ paṭivacanañca ārocesi atha naṃ bhagavā āha  na kho sakka sakkā tādisānaṃ satenapi  sahassenapi suppabuddhaṃ kuṭṭhiṃ buddho na buddho dhammo na dhammo saṅgho na saṅghoti kathāpetunti suppabuddhopi kho kuṭṭhī satthu santikaṃ gantvā satthārā katapaṭisanthāro attanā paṭiladdhaguṇaṃ ārocesi tena vuttaṃ  atha kho suppabuddho kuṭṭhī diṭṭhadhammotiādi
tattha diṭṭhadhammoti diṭṭho ariyasaccadhammo etenāti diṭṭhadhammo sesapadesupi eseva nayo tattha diṭṭhadhammoti cettha sāmaññavacano dhammasaddo dassanaṃ nāma ñāṇadassanato aññampi atthīti taṃ nivattanatthaṃ pattadhammoti vuttaṃ patti ca ñāṇasampattito aññāpi vijjatīti tato visesanatthaṃ viditadhammoti vuttaṃ sā panāyaṃ viditadhammatā dhammesu ekadesenāpi hotīti nippadesato viditabhāvaṃ dassetuṃ pariyogāḷhadhammoti vuttaṃ tenassa yathāvuttaṃ saccābhisambodhaṃyeva dīpeti maggañāṇañhi ekābhisamayavasena pariññādikiccaṃ sādhentaṃ nippadesenapi pariññeyyadhammaṃ samantato ogāḷhaṃ nāma hoti na tadaññañāṇaṃ tena vuttaṃ  diṭṭho ariyasaccadhammo etenāti diṭṭhadhammoti tenevāha tiṇṇavicikicchotiādi
tattha paṭibhayakantārasadisā soḷasavatthukā ca aṭṭhavatthukā ca tiṇṇā vicikicchā etenāti tiṇṇavicikiccho tato eva pavattiādīsu evaṃ nu kho na nu khoti evaṃ pavattitā vigatā samucchinnā kathaṃkathā etassāti vigatakathaṃkatho sārajjakarānaṃ pāpadhammānaṃ pahīnattā tappaṭipakkhesu ca sīlādiguṇesu suppatiṭṭhitattā vesārajjaṃ visāradabhāvaṃ veyyattiyaṃ pattoti vesārajjappatto nāssa paro paccayo na parassa saddhāya ettha vattatīti aparappaccayo katthāti āha satthusāsaneti
abhikkantantiādīsu  kiñcāpi ayaṃ abhikkantasaddo khayasundarābhirūpabbhanumodanādīsu anekesu atthesu dissati idha pana abbhanumodane daṭṭhabbo teneva so pasādavasena pasaṃsāvasena ca dvikkhattuṃ vutto sādhu sādhu bhanteti vuttaṃ hoti abhikkantanti vā atikantaṃ atiiṭṭhaṃ atimanāpaṃ atisundaranti attho tattha ekena abhikkantasaddena bhagavato desanaṃ thometi ekena attano pasādaṃ
ayañhettha adhippāyo  abhikkantaṃ bhante yadidaṃ bhagavato dhammadesanā abhikkantaṃ bhante yadidaṃ bhagavato dhammadesanaṃ āgamma mama pasādoti bhagavato eva vā vacanaṃ abhikkantaṃ dosanāsanato abhikkantaṃ guṇādhigamanato tathā saddhāvaḍḍhanato paññājananato sātthato  sabyañjanato uttānapadato gambhīratthato kaṇṇasukhato hadayaṅgamato anattukkaṃsanato aparavambhanato karuṇāsītalato paññāvadātato āpātharamaṇīyato vimaddakkhamato suyyamānasukhato vīmaṃsiyamānahitatoti evamādinayehi thomento padadvayaṃ āha
tato parampi catūhi upamāhi desanaṃyeva thometi tattha nikkujjitanti adhomukhaṭṭhapitaṃ heṭṭhāmukhajātaṃ vā ukkujjeyyāti upari mukhaṃ kareyya paṭicchannanti tiṇapaṇṇādinā chāditaṃ vivareyyāti ugghāṭeyya mūḷhassāti disāmūḷhassa maggaṃ ācikkheyyāti hatthe gahetvā esa maggoti maggaṃ upadiseyya andhakāreti caturaṅgasamannāgate ayaṃ tāva padattho
ayaṃ pana adhippāyayojanā   yathā koci nikkujjitaṃ ukkujjeyya evaṃ saddhammavimukhaṃ asaddhamme patiṭṭhitaṃ maṃ asaddhammā vuṭṭhāpentena yathā paṭicchannaṃ vivareyya evaṃ kassapassa bhagavato sāsanantaradhānato paṭṭhāya micchādiṭṭhigahanapaṭicchannaṃ sāsanaṃ vivarantena yathā mūḷhassa maggaṃ ācikkheyya evaṃ kummaggamicchāmaggappaṭipannassa me saggamokkhamaggaṃ āvikarontena yathā andhakāre telapajjotaṃ dhāreyya evaṃ mohandhakāre nimuggassa me buddhādiratanarūpāni apassato tappaṭicchādakamohandhakāraviddhaṃsanadesanāpajjotadhāraṇena bhagavatā nānānayehi pakāsitattā anekapariyāyena dhammo pakāsito
evaṃ  desanaṃ thometvā tāya desanāya ratanattaye pasannacitto pasannākāraṃ karonto esāhantiādimāha tattha esāhanti eso ahaṃ bhagavantaṃ saraṇaṃ gacchāmīti bhagavā me saraṇaṃ parāyaṇaṃ aghassa ghātā hitassa vidhātāti iminā adhippāyena bhagavantaṃ gacchāmi bhajāmi evaṃ vā jānāmi bujjhāmīti yesañhi dhātūnaṃ gatiattho buddhipi tesaṃ atthoti dhammanti adhigatamagge sacchikatanirodhe yathānusiṭṭhaṃ paṭipajjamāne catūsu apāyesu apatamāne dhāretīti dhammo so atthato ariyamaggo ceva nibbānañca vuttañhetaṃ 
yāvatā bhikkhave dhammā saṅkhatā ariyo aṭṭhaṅgiko maggo tesaṃ aggamakkhāyatīti 
yāvatā bhikkhave dhammā saṅkhatā vā asaṅkhatā vā virāgo tesaṃ aggamakkhāyatīti  ca 
na  kevalaṃ ariyamaggo  ceva nibbānañca apica kho ariyaphalehi saddhiṃ pariyattidhammopi vuttañhetaṃ 
rāgavirāgamanejamasokaṃ dhammamasaṅkhatamappaṭikūlaṃ
madhuramimaṃ paguṇaṃ suvibhattaṃ dhammamimaṃ saraṇatthamupehīti 
ettha hi rāgavirāganti maggo vutto anejamasokanti phalaṃ asaṅkhatanti nibbānaṃ appaṭikūlaṃ madhuramimaṃ paguṇaṃ suvibhattanti pariyattidhammo vuttoti
bhikkhusaṅghanti diṭṭhisīlasāmaññena saṃhataṃ aṭṭhaariyapuggalasamūhaṃ ettāvatā suppabuddho tīṇi saraṇagamanāni paṭivedesi upāsakaṃ maṃ bhagavā dhāretu ajjatagge pāṇupetaṃ saraṇaṃ gatanti ajjataggeti ajjataṃ ādiṃ katvā ajjadaggetipi pāṭho tattha dakāro padasandhikaro ajja agge ajja ādiṃ katvāti attho pāṇupetanti pāṇehi upetaṃ yāva me jīvitaṃ pavattati tāva upetaṃ anaññasatthukaṃ tīhi saraṇagamanehi saraṇaṃ gataṃ ratanattayassa upāsanato upāsakaṃ kappiyakārakaṃ maṃ bhagavā upadhāretu jānātūti attho imassa ca saraṇagamanaṃ ariyamaggādhigameneva nipphannaṃ ajjhāsayaṃ pana āvikaronto evamāha
bhagavatobhāsitaṃ abhinanditvā anumoditvāti bhagavato vacanaṃ cittena abhinanditvā tameva abhinanditabhāvaṃ pakāsento vuttanayena vācāya anumoditvā abhivādetvā padakkhiṇaṃ katvā pakkāmīti taṃ bhagavantaṃ pañcapatiṭṭhitena vanditvā tikkhattuṃ padakkhiṇaṃ katvā satthu guṇaninnacitto yāva dassanavisayasamatikkamā bhagavantaṃyeva pekkhamāno pañjaliko namassamāno pakkāmi
pakkanto ca kuṭṭharogābhibhavena chinnahatthapādaṅguli ukkāragatto samantato vissandamānāsavo kaṇḍūtipatipīḷito  asuci duggandho jegucchatamo paramakāruññataṃ patto nāyaṃ kāyo imassa accantasantassa paṇītatamassa ariyadhammassa ādhāro bhavituṃ yuttoti uppannābhisandhinā viya saggasaṃvattaniyena puññakammena okāse kate appāyukasaṃvattaniyena upacchedakena pāpakammena katūpacitena codiyamāno taruṇavacchāya dhenuyā āpatitvā mārito tena vuttaṃ  atha kho acirapakkantaṃ suppabuddhaṃ kuṭṭhiṃ gāvī taruṇavacchā adhipatitvā jīvitā voropesīti
so  kira atīte eko seṭṭhiputto hutvā attano sahāyehi tīhi seṭṭhiputtehi saddhiṃ kīḷanto ekaṃ nagarasobhiniṃ gaṇikaṃ uyyānaṃ netvā divasaṃ sampattiṃ anubhavitvā atthaṅgate sūriye sahāye etadavoca  imissā hatthe kahāpaṇasahassaṃ bahukañca suvaṇṇaṃ mahagghāni ca pasādhanāni saṃvijjanti imasmiṃ vane añño koci natthi ratti ca jātā handa imaṃ mayaṃ māretvā sabbaṃ dhanaṃ gahetvā gacchāmāti te cattāropi janā ekajjhāsayā hutvā taṃ māretuṃ upakkamiṃsu sā tehi māriyamānā ime nillajjā nikkaruṇā mayā saddhiṃ kilesasanthavaṃ katvā niraparādhaṃ maṃ kevalaṃ dhanalobhena mārenti ekavāraṃ tāva maṃ ime mārentu ahaṃ pana yakkhinī hutvā anekavāraṃ ime māretuṃ samatthā bhaveyyanti patthanaṃ katvā kālamakāsi tesu kira eko pakkusāti kulaputto ahosi eko bāhiyo dārucīriyo eko tambadāṭhiko coraghātako eko suppabuddho kuṭṭhī iti imesaṃ catunnaṃ janānaṃ anekasate attabhāve sā yakkhayoniyaṃ nibbattā gāvī hutvā jīvitā voropesi te tassa kammassa nissandena tattha  tattha antarāmaraṇaṃ pāpuṇiṃsu evaṃ suppabuddhassa kuṭṭhissa sahasā maraṇaṃ jātaṃ tena vuttaṃ  atha kho acirapakkantaṃ voropesīti
atha sambahulā bhikkhū tassa kālakiriyaṃ bhagavato ārocetvā abhisamparāyaṃ pucchiṃsu bhagavā byākāsi tena vuttaṃ  atha kho sambahulā bhikkhūtiādi
tattha tiṇṇaṃ saṃyojanānaṃ parikkhayāti sakkāyadiṭṭhi vicikicchā sīlabbataparāmāsoti imesaṃ tiṇṇaṃ bhavabandhanānaṃ samucchedavasena  pahānā sotāpannoti sotasaṅkhātaṃ ariyamaggaṃ ādito panno vuttañhetaṃ 
soto sototi idaṃ āvuso sāriputta vuccati katamo nu kho āvuso sototi ayameva ariyo aṭṭhaṅgiko maggotiādi 
avinipātadhammoti vinipatanaṃ vinipāto nāssa vinipāto dhammoti avinipātadhammo catūsu apāyesu upapajjanavasena apatanasabhāvoti attho niyatoti dhammaniyāmena sammattaniyāmena niyato sambodhiparāyaṇoti uparimaggattayasaṅkhātā sambodhi paraṃ ayanaṃ assa gati paṭisaraṇaṃ avassaṃ pattabbanti sambodhiparāyaṇo etena tassa kā gati ko abhisamparāyoti pucchāya bhaddikā eva suppabuddhassa gati na pāpikāti ayamattho dassito na pana tena sampattā gati taṃ pana pucchānusandhivasena pakāsetukāmo dhammarājā ettakameva  abhāsi passati hi bhagavā mayā ettake kathite imissaṃyeva parisati anusandhikusalo eko bhikkhu suppabuddhassa kuṭṭhibhāvadāliddiyakapaṇabhāvānaṃ kāraṇaṃ pucchissati athāhaṃ tassa taṃ kāraṇaṃ tena pucchānusandhinā pakāsetvā desanaṃ niṭṭhāpessāmīti tenevāha  evaṃ vutte aññataro bhikkhūtiādi tattha hetūti asādhāraṇakāraṇaṃ sādhāraṇakāraṇaṃ pana paccayoti ayametesaṃ viseso yenāti yena hetunā yena paccayena ca
bhūtapubbanti jātapubbaṃ atīte kāle nibbattaṃ taṃ dassetuṃ suppabuddhotiādi vuttaṃ kadā pana bhūtanti atīte kira anuppanne tathāgate  bārāṇasiyā sāmantā ekasmiṃ gāme ekā kuladhītā khettaṃ rakkhati sā ekaṃ paccekabuddhaṃ disvā pasannacittā tassa pañcahi lājāsatehi saddhiṃ ekaṃ padumapupphaṃ datvā pañca puttasatāni patthesi tasmiṃyeva khaṇe pañcasatā migaluddakā paccekabuddhassa madhuramaṃsaṃ datvā etissā puttā bhaveyyāma tumhehi pattavisesaṃ labheyyāmāti ca patthayiṃsu sā yāvatāyukaṃ ṭhatvā devaloke nibbattā tato cutā ekasmiṃ jātassare padumagabbhe nibbatti tameko tāpaso disvā paṭijaggi tassā vicarantiyā pāduddhāre pāduddhāre  bhūmito padumāni uṭṭhahanti eko vanacarako disvā bārāṇasirañño ārocesi rājā taṃ ānetvā aggamahesiṃ akāsi tassā kucchiyaṃ gabbho saṇṭhāsi mahāpadumakumāro tassā kucchiyaṃ vasi sesā gabbhamalaṃ nissāya nibbattā te vayappattā uyyāne padumasare kīḷantā ekekasmiṃ padume nisīditvā paripakkañāṇā saṅkhāresu khayavayaṃ paṭṭhapetvā paccekabodhiṃ pāpuṇiṃsu tesaṃ byākaraṇagāthā ahosi 
saroruhaṃ padumapalāsapatrajaṃ
supupphitaṃ bhamaragaṇānukiṇṇaṃ
aniccataṃ khayavayataṃ viditvā
eko care khaggavisāṇakappoti
evaṃ paccekabodhiṃ abhisambuddhesu tesu pañcasu paccekabuddhasatesu abbhantaro tagarasikhī nāma paccekasambuddho gandhamādanapabbate nandamūlapabbhāre sattāhaṃ nirodhasamāpattiṃ samāpajjitvā sattāhassa accayena nirodhā vuṭṭhito ākāsena āgantvā isigilipabbate otaritvā pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisi tasmiñca samaye rājagahe eko seṭṭhiputto mahatā parivārena uyyānakīḷanatthaṃ nagarato nikkhamanto tagarasikhipaccekabuddhaṃ  disvā ko ayaṃ bhaṇḍukāsāvavasano kuṭṭhī bhavissati tathā hi kuṭṭhicīvarena sarīraṃ pārupitvā gacchatīti niṭṭhubhitvā apasabyaṃ katvā pakkāmi taṃ sandhāya vuttaṃ  suppabuddho kuṭṭhī imasmiṃyeva rājagahe pakkāmīti
tattha kvāyanti ko ayaṃ khuṃsanavasena vadati kovāyantipi pāḷi kuṭṭhīti akuṭṭhiṃyeva taṃ seṭṭhi kuṭṭharogaṃ akkosavatthuṃ pāpento vadati kuṭṭhicīvarenāti kuṭṭhīnaṃ cīvarena yebhuyyena hi kuṭṭhino ḍaṃsamakasasarīsapapaṭibāhanatthaṃ rogapaṭicchādanatthañca  yaṃ vā taṃ vā pilotikakhaṇḍaṃ gahetvā pārupati evamayampīti dasseti paṃsukūlacīvaradharattā vā aggaḷānaṃ anekavaṇṇabhāvena kuṭṭhasarīrasadisoti hīḷento kuṭṭhicīvarenāti āha niṭṭhubhitvāti kheḷaṃ pātetvā apasabyato karitvāti paṇḍitā tādisaṃ paccekabuddhaṃ disvā vanditvā padakkhiṇaṃ karonti ayaṃ pana aviññutāya paribhavena taṃ apasabyaṃ katvā attano apasabyaṃ apadakkhiṇaṃ katvā gato apasabyāmatotipi pāṭho tassa kammassāti tagarasikhimhi paccekabuddhe kvāyaṃ kuṭṭhīti hīḷetvā niṭṭhubhanaapasabyakaraṇavasena pavattapāpakammassa niraye paccitthāti niraye nirayagginā dayhittha paccitvā nirayagginātipi paṭhanti tasseva kammassa vipākāvasesenāti yena kammena so niraye paṭisandhiṃ gaṇhi na taṃ kammaṃ manussaloke vipākaṃ deti yā panassa nānakkhaṇikā cetanā tadā paccekabuddhe vippaṭipajjanavasena pavattā aparāpariyavedanīyabhūtā sā aparāpariyavedanīyeneva puññakammena manussesu tihetukapaṭisandhiyā dinnāya pavattiyaṃ kuṭṭhibhāvaṃ dāliddiyaṃ paramakāruññataṃ āpādesi taṃ sandhāya kammasabhāgatāvasena tasseva kammassa vipākavasesenāti vuttaṃ sadisepi hi loke tabbohāro diṭṭho yathā taṃ sā eva tittirī tāniyeva osadhānīti
ettāvatā ko nu kho bhante hetūti tena bhikkhunā puṭṭhapañhaṃ vissajjetvā idāni yo tassa kā gati ko abhisamparāyoti pubbe bhikkhūhi puṭṭhapañho taṃ vissajjetuṃ so tathāgatappaveditantiādi vuttaṃ tattha tathāgatappaveditanti tathāgatena bhagavatā desitaṃ akkhātaṃ pakāsitanti tathāgatappaveditaṃ āgammāti adhigantvā nissāya ñatvā vā tathāgatappavedite dhammavinayetipi pāṭho saddhaṃ samādiyīti sammāsambuddho bhagavā svākkhāto bhagavatā dhammo suppaṭipanno  bhagavato sāvakasaṅghoti ratanattayasannissayaṃ pubbabhāgasaddhañceva lokuttarasaddhañcāti duvidhampi  saddhaṃ sammā ādiyi yathā na puna ādātabbā hoti evaṃ yāva bhavakkhayā gaṇhi attano cittasantāne uppādesīti attho sīlaṃ samādiyītiādīsupi eseva nayo sīlanti pubbabhāgasīlena saddhiṃ maggasīlaṃ phalasīlañca  sutanti pariyattibāhusaccaṃ paṭivedhabāhusaccañcāti duvidhampi sutaṃ pariyattidhammāpi hi tena dhammassavanakāle saccappaṭivedhāya sāvakehi yathāladdhappakāraṃ sutā paricitā manasānupekkhitā diṭṭhiyā suppaṭividdhā cāti cāganti paṭhamamaggavajjhakilesābhisaṅkhārānaṃ vossaggasaṅkhātaṃ cāgaṃ yena ariyasāvakā deyyadhammesu muttacāgā ca honti payatapāṇī vossaggaratā paññanti saddhiṃ vipassanāpaññāya maggapaññañceva phalapaññañca
kāyassa bhedāti upādinnakkhandhapariccāgā paraṃ maraṇāti tadanantaraṃ abhinibbattakkhandhagahaṇā atha vā kāyassa bhedāti jīvitindriyassa upacchedā paraṃ maraṇāti cutito uddhaṃ sugatiṃ saggaṃ lokanti padattayenāpi devalokameva vadati so hi sampattīnaṃ sobhanattā sundarā gatīti sugati rūpādīhi visesehi suṭṭhu aggoti saggo sabbakālaṃ sukhamevettha lokiyati lujjatīti vā lokoti vuccati upapannoti paṭisandhiggahaṇavasena upagato sahabyatanti sahabhāvaṃ vacanattho pana saha byati pavattati vasatīti vā sahabyo sahaṭhāyī sahavāyī vā tassa bhāvo sahabyatā atirocatīti atikkamma abhibhavitvā rocati virocati vaṇṇenāti rūpasampattiyā yasasāti parivārena so hi asucimakkhitaṃ jajjaraṃ mattikābhājanaṃ chaḍḍetvā anekaratanavicittaṃ pabhassararaṃsijālavinaddhasuddhajambunadabhājanaṃ gaṇhanto viya vuttappakāraṃ kaḷevaraṃ idha nikkhipitvā ekacittakkhaṇena yathāvuttaṃ dibbattabhāvaṃ mahatā parivārena saddhiṃ paṭilabhīti
etamatthaṃ viditvāti etaṃ pāpānaṃ aparivajjane ādīnavaṃ parivajjane ca ānisaṃsaṃ sabbākārato viditvā tadatthavibhāvanaṃ imaṃ udānaṃ udānesi
tassāyaṃ  saṅkhepattho  yathā cakkhumā puriso parakkame kāyikavīriye vijjamāne sarīre vahante visamāni papātādiṭṭhānāni caṇḍabhāvena vā visamāni hatthiassaahikukkuragorūpādīni parivajjaye evaṃ jīvalokasmiṃ imasmiṃ sattaloke paṇḍito sappañño puriso tāya sappaññatāya attano hitaṃ jānanto pāpāni lāmakāni duccaritāni parivajjeyya evañhi yathāyaṃ suppabuddho tagarasikhimhi paccekabuddhe pāpaṃ aparivajjetvā mahantaṃ anayabyasanaṃ āpajji evaṃ āpajjeyyāti adhippāyo yathā vā suppabuddho kuṭṭhī mama dhammadesanaṃ āgamma idāni saṃvegappatto pāpāni parivajjento uḷāraṃ visesaṃ adhigañchi evaṃ aññopi uḷāraṃ visesādhigamaṃ icchanto pāpāni parivajjeyyāti adhippāyo
tatiyasuttavaṇṇanā niṭṭhitā

 catutthe kumārakāti taruṇapuggalā ye subhāsitadubbhāsitassa atthaṃ jānanti te idha kumārakāti adhippetā ime hi sattā jātadivasato paṭṭhāya yāva pañcadasavassakā tāva kumārakā bālāti ca vuccanti tato paraṃ vīsativassāni yuvānoti macchake bādhentīti maggasamīpe ekasmiṃ taḷāke nidāghakāle udake parikkhīṇe ninnaṭṭhāne ṭhitaṃ udakaṃ ussiñcitvā khuddakamacche gaṇhanti ceva hananti ca pacitvā khādissāmāti tenupasaṅkamīti maggato thokaṃ taḷākaṃ atikkamitvā ṭhito tasmā upasaṅkamīti vadati kasmā pana upasaṅkami te kumārake attani vissāsaṃ janetuṃ upasaṅkami bhāyatha voti ettha voti nipātamattaṃ dukkhassāti nissakke sāmivacanaṃ dukkhasmāti attho appiyaṃ vo dukkhanti kiṃ tumhākaṃ sarīre uppajjanakadukkhaṃ appiyaṃ aniṭṭhanti pucchati
etamatthaṃ viditvāti ime sattā  attano dukkhaṃ anicchantā eva hutvā dukkhahetuṃ paṭipajjantā attano taṃ icchantā eva nāma hontīti etamatthaṃ sabbākārato viditvā imaṃ udānanti imaṃ pāpakiriyāya nisedhanaṃ ādīnavavibhāvanañca udānaṃ udānesi
tassattho  yadi tumhākaṃ sakalamāpāyikaṃ sugatiyañca appāyukatāmanussadobhaggiyādibhedaṃ dukkhaṃ appiyaṃ aniṭṭhaṃ yadi tumhe tato bhāyatha āvi vā paresaṃ pākaṭabhāvavasena appaṭicchannaṃ katvā kāyena  vā vācāya vā pāṇātipātādippabhedaṃ yadi vā raho apākaṭabhāvavasena paṭicchannaṃ katvā manodvāre eva abhijjhādippabhedaṃ aṇumattampi pāpakaṃ lāmakadhammaṃ mākattha mā karittha atha pana taṃ pāpakammaṃ etarahi karotha āyatiṃ vā karissatha nirayādīsu catūsu apāyesu manussesu ca tassa phalabhūtaṃ dukkhaṃ ito vā etto vā palāyante amhe nānubandhissatīti adhippāyena upecca apecca palāyatampi tumhākaṃ tato mutti mokkho natthi gatikālādipaccayantarasamavāye vipaccissatiyevāti dasseti palāyanetipi paṭhanti vuttanayena yattha katthaci gamane pakkamane satīti attho ayañca attho na antalikkhe na samuddamajjhe pāpakammāti  imāya gāthāya dīpetabbo
catutthasuttavaṇṇanā niṭṭhitā

 pañcame tadahūti tasmiṃ ahani tasmiṃ divase uposatheti ettha upavasanti etthāti uposatho upavasantīti sīlena vā anasanena vā upetā hutvā vasantīti attho ayañhi uposathasaddo aṭṭhaṅgasamannāgataṃ uposathaṃ upavasāmītiādīsu  sīle āgato uposatho vā pavāraṇā vātiādīsu  pātimokkhuddesādivinayakamme gopālakūposatho nigaṇṭhūposathotiādīsu  upavāse uposatho nāma nāgarājātiādīsu  paññattiyaṃ ajjuposatho pannarasotiādīsu  divase idhāpi divaseyeva daṭṭhabbo tasmā tadahuposatheti tasmiṃ uposathadivasabhūte ahanīti attho nisinno hotīti mahābhikkhusaṅghaparivuto ovādapātimokkhaṃ uddisituṃ nisinno hoti nisajja pana bhikkhūnaṃ cittāni olokento ekaṃ dussīlapuggalaṃ disvā sacāhaṃ imasmiṃ puggale idha nisinneyeva pātimokkhaṃ uddisissāmi sattadhāssa muddhā phalissatīti tasmiṃ anukampāya tuṇhīyeva ahosi
ettha  ca uddhastaṃ aruṇanti aruṇuggamanaṃ vatvāpi uddisatu bhante bhagavā bhikkhūnaṃ pātimokkhanti thero bhagavantaṃ pātimokkhuddesaṃ yāci tasmiṃ kāle na bhikkhave anuposathe uposatho kātabbotisikkhāpadassa  apaññattattā aparisuddhā ānanda parisāti tikkhattuṃ therena pātimokkhuddesassa yācitattā anuddesassa kāraṇaṃ kathento asukapuggalo aparisuddhoti avatvā aparisuddhā ānanda parisāti āha kasmā pana bhagavā tiyāmarattiṃ tathā vītināmesi tato paṭṭhāya ovādapātimokkhaṃ anuddisitukāmo tassa vatthuṃ pākaṭaṃ kātuṃ
addasāti kathaṃ addasa attano cetopariyañāṇena tassaṃ parisati bhikkhūnaṃ cittāni parijānanto tassa moghapurisassa dussīlyacittaṃ passi yasmā pana citte diṭṭhe taṃsamaṅgīpuggalo diṭṭho nāma hoti tasmā addasā kho āyasmā mahāmoggallāno taṃ puggalaṃ dussīlantiādi vuttaṃ yatheva hi anāgate sattasu divasesu pavattamānaṃ paresaṃ cittaṃ cetopariyañāṇalābhī jānāti evaṃ atītepīti dussīlanti nissīlaṃ sīlavirahitanti attho pāpadhammanti dussīlattā eva hīnajjhāsayatāya lāmakasabhāvaṃ asucinti aparisuddhehi kāyakammādīhi samannāgatattā na suciṃ saṅkassarasamācāranti kiñcideva asāruppaṃ disvā idaṃ  iminā kataṃ bhavissatīti evaṃ paresaṃ āsaṅkanīyatāya saṅkāya saritabbasamācāraṃ atha vā kenacideva karaṇīyena mantayante bhikkhū disvā kacci nu kho ime mayā katakammaṃ jānitvā mantentīti attanoyeva saṅkāya saritabbasamācāraṃ
lajjitabbatāya paṭicchādetabbakāraṇato paṭicchannaṃ kammantaṃ etassāti paṭicchannakammantaṃ kucchitasamaṇavesadhāritāya na samaṇanti assamaṇaṃ salākaggahaṇādīsu kittakā samaṇāti ca gaṇanāya ahampi samaṇomhīti micchāpaṭiññāya samaṇapaṭiññaṃ aseṭṭhacāritāya abrahmacāriṃ aññe brahmacārino sunivatthe supārute supattadhare gāmanigamādīsu piṇḍāya caritvā jīvikaṃ kappente disvā abrahmacārī samāno sayampi tādisena ākārena paṭipajjanto uposathādīsu sandissanto ahampi  brahmacārīti paṭiññaṃ dento viya hotīti brahmacāripaṭiññaṃ pūtinā kammena sīlavipattiyā anto anupaviṭṭhattā antopūtiṃ chahi dvārehi rāgādikilesavassanena tintattā avassutaṃ sañjātarāgādikacavarattā sīlavantehi chaḍḍetabbattā ca kasambujātaṃ majjhe bhikkhusaṅghassa nisinnanti saṅghapariyāpanno viya bhikkhusaṅghassa anto nisinnaṃ diṭṭhosīti ayaṃ pana na pakatattoti bhagavatā diṭṭho asi yasmā ca evaṃ diṭṭho tasmā natthi te tava bhikkhūhi saddhiṃ ekakammādisaṃvāso yasmā pana so saṃvāso tava natthi tasmā uṭṭhehi āvusoti evamettha padayojanā veditabbā
tatiyampi kho so puggalo tuṇhī ahosīti anekavāraṃ vatvāpi thero sayameva nibbinno oramissatīti vā idāni imesaṃ paṭipattiṃ jānissāmīti vā adhippāyena tuṇhī ahosi bāhāyaṃ gahetvāti bhagavatā mayā ca yāthāvato diṭṭho yāvatatiyaṃ uṭṭhehīti vutto na uṭṭhāti idānissa nikkaḍḍhanakālo  mā saṅghassa uposathantarāyo ahosīti taṃ bāhāyaṃ aggahesi tathā gahetvā bahidvārakoṭṭhakā nikkhāmetvāti dvārakoṭṭhakasālato bahi nikkhāmetvā bahīti pana nikkhāmitaṭṭhānadassanaṃ atha vā bahidvārakoṭṭhakāti bahidvārakoṭṭhakatopi nikkhāmetvā na antodvārakoṭṭhakato evaṃ ubhayathāpi vihārato bahi katvāti attho sūcighaṭikaṃ datvāti aggaḷasūciñca uparighaṭikañca ādahitvā suṭṭhutaraṃ kavāṭaṃ thaketvāti attho yāva bāhāgahaṇāpi nāmāti iminā aparisuddhā ānanda parisāti vacanaṃ sutvā eva hi tena pakkamitabbaṃ siyā evaṃ apakkamitvā yāva bāhāgahaṇāpi nāma so moghapuriso āgamessatīti acchariyamidanti dasseti idampi garahaṇacchariyamevāti veditabbaṃ
atha  bhagavā cintesi  idāni bhikkhusaṅgho abbudajāto aparisuddhā puggalā uposathaṃ āgacchanti na ca tathāgatā aparisuddhāya parisāya uposathaṃ karonti pātimokkhaṃ uddisanti anuddisante ca bhikkhusaṅghassa uposatho pacchijjati yaṃnūnāhaṃ ito paṭṭhāya bhikkhūnaṃyeva pātimokkhuddesaṃ anujāneyyanti evaṃ pana cintetvā bhikkhūnaṃyeva pātimokkhuddesaṃ anujāni tena vuttaṃ  atha kho bhagavā pātimokkhaṃ uddiseyyāthāti
tattha na dānāhanti idāni ahaṃ uposathaṃ na karissāmi pātimokkhaṃ na uddisissāmīti paccekaṃ nakārena sambandho duvidhañhi pātimokkhaṃ āṇāpātimokkhaṃ ovādapātimokkhanti tesu suṇātu me bhantetiādikaṃ  āṇāpātimokkhaṃ taṃ sāvakāva uddisanti na buddhā ayaṃ anvaddhamāsaṃ uddisiyati khantī paramaṃ sabbapāpassa akaraṇaṃ anūpavādo anūpaghāto etaṃ buddhāna sāsananti  imā pana tisso gāthā ovādapātimokkhaṃ nāma taṃ buddhāva uddisanti na sāvakā channampi vassānaṃ accayena uddisanti dīghāyukabuddhānañhi dharamānakāle ayameva pātimokkhuddeso  appāyukabuddhānaṃ pana paṭhamabodhiyaṃyeva tato paraṃ itaro tañca kho bhikkhū eva uddisanti na buddhā tasmā amhākampi bhagavā vīsativassamattaṃ ovādapātimokkhaṃ uddisitvā imaṃ antarāyaṃ disvā tato paraṃ na uddisi aṭṭhānanti akāraṇaṃ anavakāsoti tasseva vevacanaṃ kāraṇañhi yathā tiṭṭhati ettha phalaṃ tadāyattavuttitāyāti ṭhānanti vuccati evaṃ anavakāsotipi vuccatīti yanti kiriyāparāmasanaṃ taṃ heṭṭhā vuttanayena yojetabbaṃ
aṭṭhime bhikkhave mahāsamuddeti ko anusandhi yvāyaṃ aparisuddhāya parisāya pātimokkhassa anuddeso vutto so imasmiṃ dhammavinaye acchariyo abbhuto dhammoti taṃ aparehi sattahi acchariyabbhutadhammehi saddhiṃ vibhajitvā dassetukāmo paṭhamaṃ tāva tesaṃ upamābhāvena mahāsamudde aṭṭha acchariyabbhutadhamme dassento satthā aṭṭhime bhikkhave mahāsamuddetiādimāha
pakatidevā viya na suranti na isanti na virocantīti asurā surā nāma devā tesaṃ paṭipakkhāti vā asurā vepacittipahārādādayo tesaṃ bhavanaṃ sinerussa heṭṭhābhāge te tattha pavisantā nikkhamantā sinerupāde maṇḍapādiṃ nimminitvā kīḷantāva abhiramanti tattha tesaṃ  abhirati ime guṇe disvāti āha  ye disvā disvā asurā mahāsamudde abhiramantīti tattha abhiramantīti ratiṃ vindanti anukkaṇṭhamānā vasantīti attho
anupubbaninnotiādīni sabbāni anupaṭipāṭiyā ninnabhāvasseva vevacanāni na āyatakeneva papātoti na chinnataṭo mahāsobbho viya  ādito eva papāto so hi tīradesato paṭṭhāya ekaṅguladvaṅgulavidatthiratanayaṭṭhiusabhaaḍḍhagāvutagāvutaḍḍhayojanādivasena gambhīro hutvā gacchanto gacchanto sinerupādamūle caturāsītiyojanasahassagambhīro hutvā ṭhitoti dasseti
ṭhitadhammoti ṭhitasabhāvo avaṭṭhitasabhāvo na matena kuṇapena saṃvasatīti yena kenaci hatthiassādīnaṃ kaḷevarena saddhiṃ na saṃvasati tīraṃ vāhetīti tīraṃ apaneti thalaṃ ussāretīti  hatthena gahetvā viya vīcippahāreneva thale khipati gaṅgā yamunāti anotattadahassa dakkhiṇamukhato nikkhantanadī pañca dhārā hutvā pavattaṭṭhāne gaṅgātiādinā pañcadhā saṅkhaṃ gatā
tatrāyaṃ imāsaṃ nadīnaṃ ādito paṭṭhāya uppattikathā  ayañhi jambudīpo dasasahassayojanaparimāṇo tattha catusahassayojanappamāṇo padeso udakena ajjhotthaṭo samuddoti saṅkhaṃ gato tisahassayojanappamāṇe manussā vasanti tisahassayojanappamāṇe himavā patiṭṭhito ubbedhena pañcayojanasatiko caturāsītikūṭasahassapaṭimaṇḍito samantato sandamānapañcasatanadīvicitto yattha āyāmena vitthārena gambhīratāya ca paṇṇāsayojanappamāṇo diyaḍḍhayojanasataparimaṇḍalo anotattadaho kaṇṇamuṇḍadaho rathakāradaho chaddantadaho kuṇāladaho mandākinidaho sīhapapātadahoti satta mahāsarā patiṭṭhitā
tesu anotattadaho sudassanakūṭaṃ cittakūṭaṃ kāḷakūṭaṃ gandhamādanakūṭaṃ kelāsakūṭanti imehi pañcahi pabbatakūṭehi parikkhitto tattha sudassanakūṭaṃ sovaṇṇamayaṃ tiyojanasatubbedhaṃ antovaṅkaṃ kākamukhasaṇṭhānaṃ tameva saraṃ paṭicchādetvā ṭhitaṃ cittakūṭaṃ sattaratanamayaṃ kāḷakūṭaṃ añjanamayaṃ gandhamādanakūṭaṃ masāragallamayaṃ abbhantare muggavaṇṇaṃ mūlagandho sāragandho pheggugandho tacagandho papaṭikāgandho khandhagandho rasagandho pupphagandho phalagandho pattagandhoti imehi dasahi gandhehi ussannaṃ nānappakāraosadhasañchannaṃ kāḷapakkhuposathadivase ādittaṃ viya aṅgāraṃ pajjalantaṃ tiṭṭhati kelāsakūṭaṃ rajatamayaṃ sabbāni cetāni sudassanena  samānubbedhasaṇṭhānāni  tameva saraṃ paṭicchādetvā ṭhitāni tattha devānubhāvena nāgānubhāvena ca devo vassati nadiyo ca sandanti taṃ sabbampi udakaṃ anotattameva pavisati candimasūriyā dakkhiṇena  vā uttarena vā gacchantā pabbatantarena tattha obhāsaṃ karonti ujukaṃ gacchantā na karonti tenevassa anotattanti saṅkhā udapādi
tattha ratanamayamanuññasopānasilātalāni nimmacchakacchapāni phalikasadisāni nimmalūdakāni tadupabhogasattānaṃ kammanibbattāneva nahānatitthāni ca honti yattha buddhapaccekabuddhā iddhimanto sāvakā isayo ca nahānādīni karonti devayakkhādayo udakakīḷaṃ kīḷanti
tassa catūsu passesu sīhamukhaṃ hatthimukhaṃ assamukhaṃ usabhamukhanti cattāri udakanikkhamanamukhāni honti yehi catasso nadiyo sandanti sīhamukhena nikkhantanadītīre kesarasīhā bahutarā honti tathā hatthimukhādīhi hatthiassausabhā puratthimadisato nikkhantanadī anotattaṃ tikkhattuṃ padakkhiṇaṃ katvā itarā tisso nadiyo anupagamma pācīnahimavanteneva amanussapathaṃ gantvā mahāsamuddaṃ pavisati pacchimadisato uttaradisato ca nikkhantanadiyopi tatheva padakkhiṇaṃ katvā pacchimahimavanteneva uttarahimavanteneva ca amanussapathaṃ gantvā mahāsamuddaṃ pavisanti
dakkhiṇadisato nikkhantanadī pana taṃ tikkhattuṃ padakkhiṇaṃ katvā dakkhiṇena ujukaṃ pāsāṇapiṭṭheneva saṭṭhiyojanāni gantvā pabbataṃ paharitvā uṭṭhāya parikkhepena tigāvutappamāṇaudakadhārā hutvā ākāsena saṭṭhiyojanāni gantvā tiyaggaḷe nāma pāsāṇe patitā pāsāṇo udakadhārāvegena bhinno tattha paññāsayojanappamāṇā tiyaggaḷā nāma pokkharaṇī jātā pokkharaṇiyā kūlaṃ bhinditvā pāsāṇaṃ pavisitvā saṭṭhiyojanāni gantvā tato ghanapathaviṃ bhinditvā umaṅgena saṭṭhiyojanāni gantvā viñjhaṃ nāma tiracchānapabbataṃ paharitvā hatthatale pañcaṅgulisadisā  pañcadhārā hutvā pavattanti
sā tikkhattuṃ anotattaṃ padakkhiṇaṃ katvā gataṭṭhāne āvaṭṭagaṅgāti vuccati ujukaṃ pāsāṇapiṭṭhena saṭṭhiyojanāni gataṭṭhāne kaṇhagaṅgāti ākāsena  saṭṭhiyojanāni gataṭṭhāne ākāsagaṅgāti tiyaggaḷapāsāṇe paññāsayojanokāse ṭhitā tiyaggaḷapokkharaṇīti kūlaṃ bhinditvā pāsāṇaṃ pavisitvā saṭṭhiyojanāni  gataṭṭhāne bahalagaṅgāti umaṅgena saṭṭhiyojanāni gataṭṭhāne umaṅgagaṅgāti vuccati viñjhaṃ nāma tiracchānapabbataṃ paharitvā pañcadhārā hutvā pavattaṭṭhāne gaṅgā yamunā aciravatī sarabhū mahīti pañcadhā saṅkhaṃ gatā evametā pañca mahānadiyo himavantato pavattantīti veditabbā
tattha nadī ninnagātiādikaṃ gottaṃ gaṅgā yamunātiādikaṃ nāmaṃ savantiyoti yā kāci savamānā sandamānā gacchantiyo mahānadiyo vā kunnadiyo vā appentīti allīyanti osaranti dhārāti vuṭṭhidhārā pūrattanti puṇṇabhāvo mahāsamuddassa hi ayaṃ dhammatā  imasmiṃ kāle devo mando jāto jālakkhipādīni ādāya macchakacchape gaṇhissāmāti vā imasmiṃ kāle atimahantī vuṭṭhi na labhissāma nu kho piṭṭhipasāraṇaṭṭhānanti vā taṃ na sakkā vattuṃ paṭhamakappikakālato paṭṭhāya hi yaṃ vassitvā sinerumekhalaṃ āhacca udakaṃ ṭhitaṃ taṃ tato ekaṅgulamattampi udakaṃ neva heṭṭhā otarati na uddhaṃ uttarati
ekarasoti asambhinnaraso muttāti khuddakamahantavaṭṭadīghādibhedā anekavidhā muttā maṇīti rattanīlādibhedo anekavidho maṇi veḷuriyoti vaṃsavaṇṇasirīsapupphavaṇṇādisaṇṭhānato anekavidho saṅkhoti dakkhiṇāvattatambakucchikadhamanasaṅkhādibhedo anekavidho silāti setakāḷamuggavaṇṇādibhedā anekavidhā pavāḷanti khuddakamahantamandarattaghanarattādibhedaṃ anekavidhaṃ lohitaṅgoti padumarāgādibhedo anekavidho masāragallanti kabaramaṇi cittaphalikantipi vadanti
mahataṃbhūtānanti mahantānaṃ sattānaṃ timitimiṅgalādikā tisso macchajātiyo timiṃ gilanasamatthā timiṅgalā timiñca timiṅgalañca gilanasamatthā timitimiṅgalāti vadanti nāgāti ūmipiṭṭhivāsinopi vimānaṭṭhakanāgāpi
evamevakhoti kiñcāpi satthā imasmiṃ dhammavinaye soḷasapi bāttiṃsapi tato bhiyyopi acchariyabbhutadhamme vibhajitvā dassetuṃ sakkoti tadā upamābhāvena pana gahitānaṃ aṭṭhannaṃ anurūpavasena aṭṭheva te upametabbadhamme vibhajitvā dassento evameva kho bhikkhave imasmiṃ dhammavinaye aṭṭha acchariyā abbhutā dhammātiādimāha
tattha anupubbasikkhāya tisso bhikkhā gahitā anupubbakiriyāya terasa dhutaṅgadhammā anupubbapaṭipadāya satta anupassanā aṭṭhārasa mahāvipassanā aṭṭhatiṃsa ārammaṇavibhattiyo sattatiṃsa bodhipakkhiyadhammā ca gahitā na āyatakeneva aññāpaṭivedhoti maṇḍūkassa uppatitvā gamanaṃ viya āditova sīlapūraṇādīni akatvā arahattapaṭivedho nāma natthi paṭipāṭiyā pana sīlasamādhipaññāyo pūretvāva arahattappattīti attho
mama sāvakāti sotāpannādike ariyapuggale sandhāya vadati na saṃvasatīti uposathakammādivasena saṃvāsaṃ na karoti ukkhipatīti apaneti ārakāvāti dūreyeva na tena nibbānadhātuyā ūnattaṃ vā pūrattaṃ vāti asaṅkhyeyyepi mahākappe buddhesu anuppajjantesu ekasattopi parinibbātuṃ na sakkoti tadāpi tucchā nibbānadhātūti na sakkā vattuṃ buddhakāle pana ekekasmiṃ samāgame asaṅkhyeyyāpi sattā amataṃ ārādhenti tadāpi na sakkā vattuṃ pūrā nibbānadhātūti vimuttirasoti kilesehi vimuccanaraso sabbā hi sāsanassa sampatti yāvadeva anupādāya āsavehi cittassa vimuttiyā hoti
ratanānīti ratijananaṭṭhena ratanāni satipaṭṭhānādayo hi bhāviyamānā pubbabhāgepi anappakaṃ pītipāmojjaṃ nibbattenti pageva aparabhāge vuttañhetaṃ 
yato  yato sammasati khandhānaṃ udayabbayaṃ
labhatī pītipāmojjaṃ amataṃ taṃ vijānatanti  
lokiyaratananimittaṃ pana pītipāmojjaṃ na tassa kalabhāgampi agghatīti ayamattho heṭṭhā dassito eva apica 
cittīkataṃ  mahagghañca atulaṃ dullabhadassanaṃ
anomasattaparibhogaṃ ratananti pavuccatīti
yadi ca cittīkatādibhāvena ratanaṃ nāma hoti satipaṭṭhānādīnaṃyeva bhūtato ratanabhāvo bodhipakkhiyadhammānañhi so ānubhāvo yaṃ sāvakā sāvakapāramīñāṇaṃ paccekabuddhā paccekabodhiñāṇaṃ sammāsambuddhā sammāsambodhiṃ adhigacchantīti āsannakāraṇattā paramparakāraṇañhi dānādiupanissayoti evaṃ ratijananaṭṭhena cittīkatādiatthena ca ratanabhāvo bodhipakkhiyadhammānaṃ  sātisayo tena vuttaṃ  tatrimāni ratanāni seyyathidaṃ cattāro satipaṭṭhānātiādi
tattha ārammaṇe pakkhanditvā upaṭṭhānaṭṭhena paṭṭhānaṃ satiyeva paṭṭhānaṃ satipaṭṭhānaṃ ārammaṇassa pana kāyādivasena catubbidhattā vuttaṃ cattāro satipaṭṭhānāti tathā hi kāyavedanācittadhammesu subhasukhaniccaattasaññānaṃ pahānato asubhadukkhāniccānattatāgahaṇato ca nesaṃ kāyānupassanādibhāvo vibhatto
sammā padahanti etena sayaṃ vā sammā padahati pasatthaṃ sundaraṃ vā padahanti sammappadhānaṃ puggalassa vā sammadeva padhānabhāvakaraṇato sammappadhānaṃ vīriyassetaṃ adhivacanaṃ tampi anuppannuppannānaṃ akusalānaṃ anuppādanapahānavasena anuppannuppannānaṃ kusalānaṃ dhammānaṃ uppādanabhāvanavasena ca catukiccaṃ katvā vuttaṃ cattāro sammappadhānāti
ijjhatīti iddhi samijjhati nipphajjatīti attho ijjhanti vā etāya sattā iddhā vuddhā ukkaṃsagatā hontīti iddhi iti paṭhamena atthena iddhi eva pādo iddhipādo iddhikoṭṭhāsoti attho  dutiyena atthena iddhiyā pādo patiṭṭhā adhigamūpāyoti iddhipādo tena hi uparūparivisesasaṅkhātaṃ iddhiṃ pajjanti pāpuṇanti svāyaṃ iddhipādo yasmā chandādike cattāro adhipatidhamme dhure jeṭṭhake katvā nibbattiyati tasmā vuttaṃ cattāro iddhipādāti
pañcindriyānīti saddhādīni pañca indriyāni tattha assaddhiyaṃ abhibhavitvā adhimokkhalakkhaṇe indaṭṭhaṃ kāretīti saddhindriyaṃ kosajjaṃ abhibhavitvā paggahalakkhaṇe  pamādaṃ abhibhavitvā upaṭṭhānalakkhaṇe vikkhepaṃ abhibhavitvā avikkhepalakkhaṇe aññāṇaṃ abhibhavitvā dassanalakkhaṇe indaṭṭhaṃ kāretīti paññindriyaṃ
tāniyeva assaddhiyādīhi anabhibhavanīyato akampiyaṭṭhena sampayuttadhammesu thirabhāvena balānīti veditabbāni
satta bojjhaṅgāti bodhiyā bodhissa vā aṅgāti bojjhaṅgā yā hi esā dhammasāmaggī yāya lokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyoga ucchedasassatābhinivesādīnaṃ anekesaṃ upaddavānaṃ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya  dhammasāmaggiyā ariyasāvako bujjhati kilesaniddāya vuṭṭhahati cattāri vā ariyasaccāni paṭivijjhati nibbānameva vā sacchikarotīti bodhīti vuccati tassā dhammasāmaggisaṅkhātāya bodhiyā aṅgātipi bojjhaṅgā jhānaṅgamaggaṅgādayo viya yopesa vuttappakārāya dhammasāmaggiyā bujjhatīti katvā ariyasāvako bodhīti vuccati tassa bodhissa aṅgātipi bojjhaṅgā senaṅgarathaṅgādayo viya tenāhu porāṇā  bujjhanakassa puggalassa aṅgāti bojjhaṅgāti bodhiyā saṃvattantīti bojjhaṅgātiādinā nayenapi bojjhaṅgānaṃ bojjhaṅgattho veditabbo
ariyo aṭṭhaṅgiko maggoti taṃtaṃmaggavajjhakilesehi ārakattā ariyabhāvakarattā ariyaphalapaṭilābhakarattā ca ariyo sammādiṭṭhiādīni aṭṭhaṅgāni assa atthi aṭṭha aṅgāniyeva vā aṭṭhaṅgiko kilese mārento gacchati nibbānatthikehi  maggiyati sayaṃ vā nibbānaṃ maggatīti maggoti evametesaṃ satipaṭṭhānādīnaṃ atthavibhāgo veditabbo
sotāpannoti maggasaṅkhātaṃ sotaṃ āpajjitvā pāpuṇitvā ṭhito sotāpattiphalaṭṭhoti attho sotāpattiphalasacchikiriyāya paṭipannoti sotāpattiphalassa attapaccakkhakaraṇāya paṭipajjamāno paṭhamamaggaṭṭho yo aṭṭhamakotipi vuccati sakadāgāmīti sakideva imaṃ lokaṃ paṭisandhiggahaṇavasena āgamanasīlo dutiyaphalaṭṭho anāgāmīti paṭisandhiggahaṇavasena kāmalokaṃ anāgamanasīlo tatiyaphalaṭṭho  yo pana saddhānusārī dhammānusārī ekabījīti evamādiko ariyapuggalavibhāgo so etesaṃyeva pabhedoti sesaṃ vuttanayameva
etamatthaṃ viditvāti etaṃ attano dhammavinaye matakuṇapasadisena dussīlapuggalena saddhiṃ saṃvāsābhāvasaṅkhātaṃ atthaṃ viditvā imaṃ udānanti imaṃ asaṃvāsārahasaṃvāsārahavibhāgakāraṇaparidīpanaṃ udānaṃ udānesi
tattha channamativassatīti āpattiṃ āpajjitvā paṭicchādento aññaṃ navaṃ āpattiṃ āpajjati tato paraṃ tato paranti evaṃ āpattivassaṃ kilesavassaṃ ativiya vassati vivaṭaṃ nātivassatīti āpattiṃ āpanno taṃ appaṭicchādetvā vivaranto sabrahmacārīnaṃ pakāsento yathādhammaṃ yathāvinayaṃ paṭikaronto desento vuṭṭhahanto aññaṃ navaṃ āpattiṃ na āpajjati tenassa vivaṭaṃ puna āpattivassaṃ kilesavassaṃ na vassati yasmā ca etadevaṃ tasmā channaṃ chāditaṃ āpattiṃ vivaretha pakāsetha evaṃ taṃ nātivassatīti evaṃ sante taṃ āpattiāpajjanakaṃ āpannapuggalaṃ  attabhāvaṃ ativijjhitvā kilesavassaṃ na vassati na temeti evaṃ so kilesehi anavassuto parisuddhasīlo samāhito hutvā vipassanaṃ paṭṭhapetvā sammasanto anukkamena nibbānaṃ pāpuṇātīti adhippāyo
pañcamasuttavaṇṇanā niṭṭhitā

 chaṭṭhe avantīsūti avantiraṭṭhe kuraraghareti evaṃnāmake nagare pavatte pabbateti pavattanāmake pabbate papāte pabbatetipi paṭhanti soṇo upāsako kuṭikaṇṇoti nāmena soṇo nāma tīhi saraṇagamanehi upāsakabhāvappaṭivedanena upāsako koṭiagghanakassa kaṇṇapiḷandhanassa dhāraṇena koṭikaṇṇoti vattabbe kuṭikaṇṇoti evaṃ abhiññāto na sukhumālasoṇoti adhippāyo  ayañhi āyasmato mahākaccāyanassa santike dhammaṃ sutvā sāsane abhippasanno saraṇesu ca sīlesu ca patiṭṭhito pavatte pabbate chāyūdakasampanne ṭhāne vihāraṃ kāretvā theraṃ tattha vasāpetvā catūhi paccayehi upaṭṭhāti tena vuttaṃ  āyasmato mahākaccānassa upaṭṭhāko hotīti
so kālena kālaṃ therassa upaṭṭhānaṃ gacchati thero cassa dhammaṃ deseti tena saṃvegabahulo dhammacariyāya ussāhajāto viharati so ekadā satthena saddhiṃ vāṇijjatthāya ujjeniṃ gacchanto antarāmagge aṭaviyaṃ satthe niviṭṭhe rattiyaṃ janasambādhabhayena ekamantaṃ apakkamma niddaṃ upagañchi sattho paccūsavelāyaṃ uṭṭhāya gato na ekopi soṇaṃ pabodhesi sabbepi visaritvā agamaṃsu so pabhātāya rattiyā pabujjhitvā uṭṭhāya kañci apassanto sattheneva gatamaggaṃ gahetvā sīghaṃ sīghaṃ gacchanto ekaṃ vaṭarukkhaṃ upagañchi tattha addasa ekaṃ mahākāyaṃ virūpadassanaṃ gacchantaṃ purisaṃ aṭṭhito muttāni attano maṃsāni sayameva khādantaṃ disvāna kosi tvanti pucchi petomhi bhanteti kasmā evaṃ karosīti attano pubbakammenāti kiṃ pana taṃ kammanti ahaṃ pubbe bhārukacchanagaravāsī kūṭavāṇijo hutvā paresaṃ santakaṃ vañcetvā khādiṃ samaṇe ca bhikkhāya upagate tumhākaṃ maṃsaṃ  khādathāti akkosiṃ tena kammena etarahi imaṃ dukkhaṃ anubhavāmīti taṃ  sutvā soṇo ativiya saṃvegaṃ paṭilabhi
tato paraṃ gacchanto mukhato paggharitakāḷalohite dve petadārake passitvā tatheva pucchi tepissa attano kammaṃ kathesuṃ te kira bhārukacchanagare dārakakāle gandhavāṇijjāya jīvikaṃ kappentā attano mātari khīṇāsave nimantetvā bhojentiyā gehaṃ gantvā amhākaṃ santakaṃ kasmā samaṇānaṃ desi tayā dinnaṃ bhojanaṃ bhuñjanakasamaṇānaṃ mukhato kāḷalohitaṃ paggharatūti akkosiṃsu te tena kammena niraye paccitvā tassa vipākāvasesena petayoniyaṃ nibbattitvā tadā imaṃ dukkhaṃ anubhavanti tampi sutvā soṇo ativiya saṃvegajāto ahosi
so  ujjeniṃ gantvā taṃ karaṇīyaṃ tīretvā kulagharaṃ paccāgato theraṃ upasaṅkamitvā katapaṭisanthāro therassa tamatthaṃ ārocesi theropissa pavattinivattīsu ādīnavānisaṃse vibhāvento dhammaṃ desesi so theraṃ vanditvā gehaṃ gato sāyamāsaṃ bhuñjitvā sayanaṃ upagato thokaṃyeva niddāyitvā pabujjhitvā sayanatale nisajja yathāsutaṃ dhammaṃ paccavekkhituṃ āraddho tassa taṃ dhammaṃ paccavekkhato te ca petattabhāve anussarato saṃsāradukkhaṃ ativiya bhayānakaṃ hutvā upaṭṭhāsi pabbajjāya cittaṃ nami so vibhātāya rattiyā sarīrapaṭijagganaṃ katvā theraṃ upasaṅkamitvā attano ajjhāsayaṃ ārocetvā pabbajjaṃ yāci tena vuttaṃ  atha kho soṇassa upāsakassa kuṭikaṇṇassa rahogatassa pabbājetu maṃ bhante ayyo mahākaccānoti
tattha yathā yathātiādīnaṃ padānaṃ ayaṃ saṅkhepattho  yena yena ākārena ayyo mahākaccāno dhammaṃ deseti ācikkhati paññapeti paṭṭhapeti vivarati vibhajati uttānīkaroti pakāseti tena tena me upaparikkhato evaṃ hoti yadetaṃ sikkhattayabrahmacariyaṃ ekampi divasaṃ akkhaṇḍaṃ katvā carimakacittaṃ pāpetabbatāya ekantaparipuṇṇaṃ ekadivasampi kilesamalena amalinaṃ katvā carimakacittaṃ pāpetabbatāya ekantaparisuddhaṃ saṅkhalikhitanti likhitasaṅkhasadisaṃ dhotasaṅkhasappaṭibhāgaṃ caritabbaṃ idaṃ nasukaraṃ agāraṃ ajjhāvasatā agāramajjhe vasantena ekanta paripuṇṇaṃ carituṃ yaṃnūnāhaṃ kese ceva massūni ca ohāretvā voropetvā kāsāyarasapītatāya kāsāyāni brahmacariyaṃ carantānaṃ anucchavikāni vatthāni acchādetvā nivāsetvā ceva pārupitvā ca agārasmā nikkhamitvā anagāriyaṃ pabbajeyyaṃ yasmā agārassa hitaṃ kasivāṇijjādikammaṃ agāriyanti vuccati tañca pabbajjāya natthi tasmā pabbajjā anagāriyā nāma taṃ anagāriyaṃ pabbajjaṃ pabbajeyyaṃ upagaccheyyaṃ paṭipajjeyyanti attho
evaṃ attanā rahovitakkitaṃ soṇo upāsako therassa ārocetvā taṃ paṭipajjitukāmo pabbājetu maṃ bhante ayyo mahākaccānoti āha thero pana tāvassa ñāṇaparipākaṃ kathanti upadhāretvā  ñāṇaparipākaṃ āgamayamāno dukkaraṃ khotiādinā pabbajjāchandaṃ nivāresi
tattha ekabhattanti ekabhattiko hoti rattūparato virato vikālabhojanāti  evaṃ vuttaṃ vikālabhojanaviratiṃ sandhāya vadati ekaseyyanti adutiyaseyyaṃ ettha ca seyyāsīsena eko tiṭṭhati eko gacchati eko nisīdatītiādinā  nayena vuttesu catūsu iriyāpathesu kāyavivekaṃ dīpeti na ekākinā hutvā sayanamattaṃ brahmacariyanti methunaviratibrahmacariyaṃ sikkhattayānuyogasaṅkhātaṃ sāsanabrahmacariyaṃ vā iṅghāti codanatthe nipāto tatthevāti geheyeva buddhānaṃ sāsanaṃ anuyuñjāti niccasīlauposathasīlādibhedaṃ pañcaṅgaaṭṭhaṅgadasaṅgasīlaṃ tadanurūpañca samādhipaññābhāvanaṃ anuyuñja etañhi upāsakena pubbabhāge anuyuñjitabbaṃ buddhasāsanaṃ nāma tenāha  kālayuttaṃ ekabhattaṃ ekaseyyaṃ brahmariyanti
tattha kālayuttanti cātuddasīpañcadasīaṭṭhamīpāṭihāriyapakkhasaṅkhātena kālena yuttaṃ yathāvuttakāle vā tuyhaṃ anuyuñjantassa yuttaṃ patirūpaṃ sakkuṇeyyaṃ na sabbakālaṃ pabbajjāti adhippāyo sabbametaṃ ñāṇassa aparipakkattā tassa kāmānaṃ  duppahānatāya sammāpaṭipattiyaṃ yogyaṃ kārāpetuṃ vadati na pabbajjāchandaṃ nivāretuṃ pabbajjābhisaṅkhāroti pabbajituṃ ārambho ussāho paṭipassambhīti indriyānaṃ aparipakkattā saṃvegassa ca nātitikkhabhāvato vūpasami kiñcāpi paṭipassambhi therena vuttavidhiṃ pana anutiṭṭhanto kālena kālaṃ theraṃ upasaṅkamitvā payirupāsanto dhammaṃ suṇāti tassa vuttanayeneva dutiyaṃ pabbajjāya cittaṃ uppajji therassa ca ārocesi dutiyampi thero paṭikkhipi tatiyavāre pana ñāṇassa paripakkabhāvaṃ ñatvā idāni naṃ pabbājetuṃ kāloti thero pabbājesi pabbajitañca taṃ tīṇi saṃvaccharāni atikkamitvā gaṇaṃ pariyesitvā upasampādesi taṃ sandhāya vuttaṃ  dutiyampi kho soṇo upasampādesīti
tattha appabhikkhukoti katipayabhikkhuko tadā kira bhikkhū yebhuyyena majjhimadese eva vasiṃsu tasmā tattha katipayā eva ahesuṃ  te ca ekasmiṃ nigame eko ekasmiṃ dveti evaṃ visuṃ visuṃ vasiṃsu kicchenāti dukkhena kasirenāti āyāsena tato tatoti tasmā tasmā gāmanigamādito therena hi katipaye bhikkhū ānetvā aññesu ānīyamānesu pubbe ānītā kenacideva karaṇīyena pakkamiṃsu kiñci kālaṃ āgametvā puna tesu ānīyamānesu itare pakkamiṃsu evaṃ punappunaṃ ānayanena sannipāto cireneva ahosi thero ca tadā ekavihārī ahosi dasavaggaṃ bhikkhusaṅghaṃ sannipātetvāti tadā bhagavatā paccantadesepi dasavaggeneva saṅghena upasampadā anuññātā itonidānañhi therena yācito pañcavaggena saṅghena paccantadese upasampadaṃ anujāni tena vuttaṃ  tiṇṇaṃ vassānaṃ sannipātetvāti
vassaṃvuṭṭhassāti upasampajjitvā paṭhamavassaṃ upagantvā vusitavato īdiso ca īdiso cāti evarūpo ca evarūpo ca evarūpāya nāmakāyarūpakāyasampattiyā samannāgato evarūpāya dhammakāyasampattiyā samannāgatoti sutoyeva me so bhagavā na kho me so bhagavā sammukhā diṭṭhoti etena puthujjanasaddhāya evaṃ āyasmā soṇo bhagavantaṃ daṭṭhukāmo ahosi aparabhāge pana satthārā saddhiṃ ekagandhakuṭiyaṃ vasitvā paccūsasamayaṃ ajjhiṭṭho soḷasa aṭṭhakavaggikāni satthu  sammukhā aṭṭhiṃ katvā manasi katvā sabbaṃ cetaso samannāharitvā atthadhammappaṭisaṃvedī hutvā bhaṇanto dhammūpasañhitapāmojjādimukhena samāhito sarabhaññapariyosāne vipassanaṃ paṭṭhapetvā saṅkhāre sammasanto anupubbena arahattaṃ pāpuṇi etadatthameva hissa bhagavatā attanā saddhiṃ ekagandhakuṭiyaṃ vāso āṇattoti vadanti
keci panāhu  na kho me so bhagavā sammukhā diṭṭhoti idaṃ rūpakāyadassanameva sandhāya vuttanti āyasmā hi soṇo pabbajitvāva therassa santike kammaṭṭhānaṃ gahetvā ghaṭento vāyamanto anupasampannova sotāpanno hutvā upasampajjitvā upāsakāpi sotāpannā honti ahampi sotāpanno kimettha cittanti uparimaggatthāya vipassanaṃ vaḍḍhetvā antovasseyeva chaḷabhiñño hutvā visuddhipavāraṇāya pavāresi  ariyasaccadassanena hi bhagavato dhammakāyo diṭṭho nāma hoti vuttañhetaṃ 
yo kho vakkali dhammaṃ passati so maṃ passati yo maṃ passati so dhammaṃ passatīti 
tasmāssa  dhammakāyadassanaṃ pageva siddhaṃ pavāretvā pana rūpakāyaṃ daṭṭhukāmo ahosīti
sace maṃ upajjhāyo anujānātītipi pāṭho bhanteti pana likhanti tathā sādhu sādhu āvuso soṇa gaccha tvaṃ āvuso soṇātipi pāṭho āvusoti pana kesuci potthakesu natthi tathā evamāvusoti kho āyasmā soṇotipi pāṭho āvusovādoyeva hi aññamaññaṃ bhikkhūnaṃ bhagavato dharamānakāle āciṇṇo bhagavantaṃ pāsādikantiādīnaṃ padānaṃ attho heṭṭhā vuttoyeva
kacci bhikkhu khamanīyanti bhikkhu idaṃ tuyhaṃ catucakkaṃ navadvāraṃ sarīrayantaṃ kacci khamanīyaṃ kiṃ sakkā khamituṃ sahituṃ pariharituṃ kiṃ dukkhabhāro nābhibhavati kacci yāpanīyanti kiṃ taṃtaṃkiccesu yāpetuṃ gametuṃ sakkā na kañci antarāyanti dasseti kaccisi appakilamathenāti anāyāsena imaṃ ettakaṃ addhānaṃ kacci āgatosi
etadahosīti buddhāciṇṇaṃ anussarantassa āyasmato ānandassa  etaṃ yassa kho maṃ bhagavātiādinā idāni vuccamānaṃ citte āciṇṇaṃ ahosi ekavihāreti ekagandhakuṭiyaṃ gandhakuṭi hi idha vihāroti adhippetā vatthunti vasituṃ
nisajjāya vītināmetvāti ettha yasmā bhagavā āyasmato soṇassa samāpattisamāpajjane paṭisanthāraṃ karonto sāvakasādhāraṇā sabbā samāpattiyo anulomapaṭilomaṃ samāpajjanto bahudeva rattiṃ vihāraṃ pāvisi tasmā āyasmāpi soṇo bhagavato adhippāyaṃ ñatvā tadanurūpaṃ sabbā tā samāpattiyo samāpajjanto bahudeva rattiṃ vihāraṃ pāvisīti keci vadanti pavisitvā ca bhagavatā  anuññāto cīvaraṃ tirokaraṇīyaṃ katvāpi bhagavato pādapasse nisajjāya vītināmesi ajjhesīti āṇāpesi paṭibhātu taṃ bhikkhu dhammo bhāsitunti bhikkhu tuyhaṃ dhammo bhāsituṃ upaṭṭhātu ñāṇamukhe āgacchatu yathāsutaṃ yathāpariyattaṃ dhammaṃ bhaṇāhīti attho
soḷasa aṭṭhakavaggikānīti aṭṭhakavaggabhūtāni kāmasuttādīni soḷasa suttāni sarena abhaṇīti suttussāraṇasarena abhāsi sarabhaññavasena kathesīti attho sarabhaññapariyosāneti ussāraṇāvasāne suggahitānīti sammā uggahitāni sumanasikatānīti suṭṭhu manasi katāni ekacco uggahaṇakāle sammā uggahetvāpi pacchā sajjhāyādivasena manasi karaṇakāle  byañjanāni vā micchā ropeti padapacchābhaṭṭhaṃ vā karoti na evamayaṃ iminā pana sammadeva yathuggahitaṃ manasi katāni tena vuttaṃ  sumanasikatānīti suṭṭhu manasi katānīti sūpadhāritānīti atthatopi suṭṭhu upadhāritāni atthe hi suṭṭu upadhārite sakkā pāḷiṃ sammā ussāretuṃ kalyāṇiyāsi vācāya samannāgatoti sithiladhanitādīnaṃ yathāvidhānavacanena parimaṇḍalapadabyañjanaparipuṇṇāya poriyā vācāya samannāgato āsi vissaṭṭhāyāti vimuttāya etenassa vimuttavāditaṃ  dasseti anelagaḷāyāti elā vuccati doso taṃ na paggharatīti anelagaḷā tāya niddosāyāti attho atha vā anelagaḷāyāti anelāya ca agaḷāya ca niddosāya agaḷitapadabyañjanāya aparihīnapadabyañjanāyāti attho tathā hi naṃ bhagavā etadaggaṃ bhikkhave mama sāvakānaṃ bhikkhūnaṃ kalyāṇavākkaraṇānaṃ yadidaṃ soṇo kuṭikaṇṇoti  etadagge ṭhapesi atthassa viññāpaniyāti yathādhippetaṃ atthaṃ viññāpetuṃ samatthāya
kativassoti so kira majjhimavayassa tatiyakoṭṭhāse ṭhito ākappasampanno ca paresaṃ ciratarapabbajito viya khāyati taṃ sandhāya bhagavā pucchatīti keci taṃ akāraṇaṃ evaṃ sante samādhisukhaṃ anubhavituṃ yutto ettakaṃ kālaṃ kasmā pamādamāpannoti puna anuyuñjituṃ satthā kativassosīti taṃ pucchati tenevāha  kissa pana tvaṃ bhikkhu evaṃ ciraṃ akāsīti
tattha kissāti kiṃ kāraṇā evaṃ ciraṃ akāsīti evaṃ cirāyi kena kāraṇena evaṃ cirakālaṃ pabbajjaṃ anupagantvā agāramajjhe vasīti attho ciraṃ diṭṭho meti cirena cirakālena mayā diṭṭho kāmesūti kilesakāmesu ca vatthukāmesu ca ādīnavoti doso api cāti kāmesu ādīnave kenaci pakārena diṭṭhepi na tāvāhaṃ gharāvāsato nikkhamituṃ asakkhiṃ kasmā sambādho gharāvāso uccāvacehi kiccakaraṇīyehi samupabyūḷho agāriyabhāvo tenevāha  bahukicco bahukaraṇīyoti
etamatthaṃ viditvāti kāmesu yathābhūtaṃ ādīnavadassino cittaṃ cirāyitvāpi na patiṭṭhāti aññadatthu padumapalāse udakabindu viya vinivattatiyevāti etamatthaṃ sabbākārato viditvā imaṃ udānanti pavattiṃ nivattiñca sammadeva jānanto pavattiyaṃ tannimitte ca na kadācipi ramatīti idamatthadīpakaṃ imaṃ udānaṃ udānesi
tattha disvā ādīnavaṃ loketi sabbasmiṃ saṅkhāraloke anicco dukkho vipariṇāmadhammotiādinā ādīnavaṃ dosaṃ paññāya passitvā etena vipassanāvāro kathito  ñatvā dhammaṃ nirupadhinti sabbūpadhipaṭinissaggattā nirupadhiṃ nibbānadhammaṃ yathābhūtaṃ ñatvā nissaraṇavivekāsaṅkhatāmatasabhāvato maggañāṇena paṭivijjhitvā disvā ñatvāti imesaṃ padānaṃ sappiṃ pivitvā balaṃ hoti sīhaṃ disvā bhayaṃ hoti paññāya disvā āsavā parikkhīṇā hontītiādīsu  viya hetuatthatā daṭṭhabbā ariyo na ramatī pāpeti kilesehi ārakattā ariyo sappuriso aṇumattepi pāpe na ramati kasmā pāpe na ramatī sucīti suvisuddhakāyasamācārāditāya visuddhapuggalo rājahaṃso viya ukkāraṭṭhāne pāpe saṃkiliṭṭhadhamme na ramati nābhinandati pāpo na ramatī sucintipi pāṭho tassattho  pāpo pāpapuggalo suciṃ anavajjaṃ vodānadhammaṃ na ramati aññadatthu gāmasūkarādayo viya ukkāraṭṭhānaṃ asuciṃ saṃkilesadhammaṃyeva ramatīti paṭipakkhato desanaṃ parivatteti
evaṃ bhagavatā udāne udānite āyasmā soṇo uṭṭhāyāsanā bhagavantaṃ vanditvā attano upajjhāyassa vacanena paccantadese pañcavaggena  upasampadādipañcavatthūni yāci bhagavāpi tāni anujānīti taṃ sabbaṃ khandhake  āgatanayena veditabbaṃ
chaṭṭhasuttavaṇṇanā niṭṭhitā

 sattame kaṅkhārevatoti tassa therassa nāmaṃ so hi sāsane pabbajitvā laddhūpasampado sīlavā kalyāṇadhammo viharati akappiyā muggā na kappanti muggā paribhuñjituṃ akappiyo guḷoti  ca ādinā vinayakukkuccasaṅkhātakaṅkhābahulo pana hoti tena kaṅkhārevatoti paññāyittha so aparabhāge satthu santike kammaṭṭhānaṃ gahetvā ghaṭento vāyamanto chaḷabhiññā sacchikatvā jhānasukhena  phalasukhena vītināmeti yebhuyyena pana attanā adhigataṃ ariyamaggaṃ garuṃ katvā paccavekkhati tena vuttaṃ  attano kaṅkhāvitaraṇavisuddhiṃ paccavekkhamānoti maggapaññā hi ahosiṃ  nu kho ahaṃ atītamaddhānantiādinayapavattāya  soḷasavatthukāya buddhe kaṅkhati paṭiccasamuppannesu dhammesu kaṅkhatīti  evaṃ vuttāya aṭṭhavatthukāya pageva itarāsanti anavasesato sabbakaṅkhānaṃ vitaraṇato samatikkamanato aññehi ca attanā pahātabbakilesehi accantavisujjhanato kaṅkhāvitaraṇavisuddhīti idhādhippetā tañhi ayamāyasmā dīgharattaṃ kaṅkhāpakatattā imaṃ maggadhammaṃ adhigamma imā me kaṅkhā anavasesā pahīnāti garuṃ katvā paccavekkhamāno nisīdi na sappaccayanāmarūpadassanaṃ aniccantikattā tassa kaṅkhāvitaraṇassa
etamatthaṃ viditvāti etaṃ ariyamaggassa anavasesakaṅkhāvitaraṇasaṅkhātaṃ atthaṃ viditvā tadatthadīpakaṃ imaṃ udānaṃ udānesi
tattha yā kāci kaṅkhā idha vā huraṃ vāti idha imasmiṃ paccuppanne attabhāve ahaṃ nu khosmi no nu khosmītiādinā huraṃ vā atītānāgatesu attabhāvesu ahosiṃ nu kho ahaṃ atītamaddhānantiādinā uppajjanakā kaṅkhā sakavediyā vā paravediyā vāti tā evaṃ vuttanayeneva  sakaattabhāve ārammaṇavasena paṭilabhitabbāya pavattiyā sakavediyā vā parassa attabhāve paṭilabhitabbāya buddho nu kho no nu khotiādinā vā parasmiṃ padhāne uttame paṭilabhitabbāya pavattiyā paravediyā vā yā kāci kaṅkhā vicikicchā ye jhāyino tā pajahanti sabbā ātāpino brahmacariyaṃ carantāti ye ārammaṇūpanijjhānena lakkhaṇūpanijjhānena jhāyino vipassanaṃ ussukkāpetvā catubbidhasammappadhānapāripūriyā ātāpino maggabrahmacariyaṃ carantā adhigacchantā saddhānusārīādippabhedā paṭhamamaggaṭṭhā puggalā tā sabbā kaṅkhā pajahanti samucchindanti maggakkhaṇe tato paraṃ pana tā pahīnā nāma honti tasmā ito aññaṃ tāsaṃ accantappahānaṃ nāma natthīti adhippāyo
iti  bhagavā jhānamukhena āyasmato kaṅkhārevatassa jhānasīsena ariyamaggādhigamaṃ thomento thomanāvasena udānaṃ udānesi teneva ca naṃ etadaggaṃ bhikkhave mama sāvakānaṃ bhikkhūnaṃ jhāyīnaṃ yadidaṃ kaṅkhārevatoti  jhāyībhāvena etadagge ṭhapesīti
sattamasuttavaṇṇanā niṭṭhitā

 aṭṭhame āyasmantaṃ ānandaṃ etadavocāti abhimāre payojetvā nāḷāgiriṃ vissajjāpetvā silaṃ pavaṭṭetvā bhagavato anatthaṃ kātuṃ asakkonto saṅghaṃ bhinditvā cakkabhedaṃ karissāmīti adhippāyena etaṃ ajjataggetiādivacanaṃ avoca aññatreva bhagavatāti vinā eva bhagavantaṃ satthāraṃ akatvāti attho aññatra bhikkhusaṅghāti vinā eva bhikkhusaṅghaṃ uposathaṃ karissāmi saṅghakammāni cāti bhagavato ovādakārakaṃ bhikkhusaṅghaṃ visuṃ katvā maṃ anuvattantehi bhikkhūhi saddhiṃ āveṇikaṃ uposathaṃ saṅghakammāni ca karissāmīti attho devadatto saṅghaṃ bhindissatīti bhedakarānaṃ sabbesaṃ devadattena sajjitattā ekaṃseneva devadatto ajja  saṅghaṃ bhindissati dvidhā karissati adhammaṃ dhammotiādīsu hi aṭṭhārasasu bhedakaravatthūsu yaṃkiñci ekampi vatthuṃ dīpetvā tena tena kāraṇena imaṃ gaṇhatha imaṃ rocethāti saññāpetvā salākaṃ gāhetvā visuṃ saṅghakamme kate saṅgho bhinno hoti vuttañhetaṃ 
pañcahi upāli ākārehi saṅgho bhijjati kammena uddesena voharanto anussāvanena salākaggāhenāti 
tattha kammenāti apalokanakammādīsu catūsu kammesu aññatarena kammena uddesenāti  pañcasu pātimokkhuddesesu aññatarena uddesena voharantoti tāhi tāhi uppattīhi adhammaṃ dhammotiādīni  aṭṭhārasabhedakaravatthūni dīpento anussāvanenāti nanu tumhe jānātha mayhaṃ uccākulā pabbajitabhāvaṃ bahussutabhāvañca mādiso nāma uddhammaṃ ubbinayaṃ gāheyyāti kiṃ tumhākaṃ cittampi uppādetuṃ yuttaṃ kimahaṃ apāyato na bhāyāmītiādinā nayena kaṇṇamūle vacībhedaṃ katvā anussāvanena salākaggāhenāti evaṃ anussāvetvā tesaṃ cittaṃ upatthambhetvā anāvattidhamme katvā gaṇhatha imaṃ salākanti salākaggāhena
ettha ca kammameva uddeso vā pamāṇaṃ vohārānussāvanasalākaggāhā pana pubbabhāgā aṭṭhārasavatthudīpanavasena hi voharantena tattha rucijananatthaṃ anussāvetvā salākāya gāhitāyapi abhinnova hoti saṅgho yadā panevaṃ cattāro vā atirekā vā salākaṃ gāhetvā āveṇikaṃ uddesaṃ vā kammaṃ vā karonti tadā saṅgho bhinno nāma hoti devadatto ca sabbaṃ saṅghabhedassa pubbabhāgaṃ  nipphādetvā ekaṃseneva ajja āveṇikaṃ uposathaṃ saṅghakammañca karissāmīti cintetvā ajjataggetiādivacanaṃ avoca tenāha  ajja bhante devadatto saṅghaṃ bhindissatīti yato avocumhā bhedakarānaṃ sabbesaṃ devadattena sajjitattāti
etamatthaṃ viditvāti etaṃ avīcimahānirayuppattisaṃvattaniyaṃ kappaṭṭhiyaṃ atekicchaṃ devadattena nibbattiyamānaṃ saṅghabhedakammaṃ sabbākārato viditvā  imaṃ udānanti kusalākusalesu yathākkamaṃ sappurisāsappurisasabhāgavisabhāgapaṭipattivasena pana sukusalāti idamatthavibhāvanaṃ imaṃ udānaṃ udānesi
tattha sukaraṃ sādhunā sādhūti attano paresañca hitaṃ sādhetīti  sādhu sammāpaṭipanno tena sādhunā sāriputtādinā sāvakena paccekabuddhena sammāsambuddhena aññena vā lokiyasādhunā sādhu sundaraṃ bhaddakaṃ attano paresañca hitasukhāvahaṃ sukaraṃ sukhena kātuṃ sakkā sādhu pāpena dukkaranti tadeva pana vuttalakkhaṇaṃ sādhu pāpena devadattādinā pāpapuggalena dukkaraṃ kātuṃ na sakkā na so taṃ kātuṃ sakkotīti attho pāpaṃ pāpena sukaranti pāpaṃ asundaraṃ attano paresañca anatthāvahaṃ pāpena yathāvuttapāpapuggalena sukaraṃ sukhena kātuṃ sakkuṇeyya pāpamariyehi dukkaranti ariyehi pana buddhādīhi taṃ taṃ pāpaṃ dukkaraṃ durabhisambhavaṃ setughātoyeva hi tesanti satthā dīpeti
aṭṭhamasuttavaṇṇanā niṭṭhitā

 navame māṇavakāti taruṇā paṭhame yobbane ṭhitā brāhmaṇakumārakā idhādhippetā
sadhāyamānarūpāti uppaṇḍanajātikaṃ vacanaṃ sandhāya vuttaṃ aññesaṃ uppaṇḍentā sadhanti tadatthavacanasīlāti attho tassāyaṃ vacanattho  sadhanaṃ sadho taṃ ācikkhantīti sadhayamānāti vattabbe dīghaṃ katvā sadhāyamānāti vuttaṃ atha vā visesato sasedhe viya attānaṃ āvadantīti sadhāyamānā te evaṃ sabhāvatāya sadhāyamānarūpāti vuttaṃ saddāyamānarūpātipi  pāṭho uccāsaddamahāsaddaṃ karontāti attho bhagavato avidūre atikkamantīti bhagavato savanavisaye taṃ taṃ mukhāruḷhaṃ vadantā atiyanti
etamatthaṃviditvāti etaṃ tesaṃ vācāya asaññatabhāvaṃ  jānitvā tadatthadīpakaṃ dhammasaṃvegavasena imaṃ udānaṃ udānesi
tattha parimuṭṭhāti dandhā muṭṭhassatino paṇḍitābhāsāti paṇḍitapatirūpakā ke aññe jānanti mayamevettha jānāmāti tasmiṃ tasmiṃ atthe attānameva jānantaṃ katvā samudācaraṇato vācāgocarabhāṇinoti yesaṃ vācā eva gocaro visayo te vācāgocarabhāṇino vācāvatthumattasseva bhāṇino atthassa apariññātattā atha vā vācāya agocaraṃ ariyānaṃ kathāya avisayaṃ musāvādaṃ bhaṇantīti vācāgocarabhāṇino atha vā gocarabhāṇinoti ettha ākārassa rassabhāvo kato vācāgocarā na satipaṭṭhānādigocarā bhāṇinova kathaṃ bhāṇino yāvicchanti mukhāyāmaṃ attano yāva mukhāyāmaṃ yāva mukhappasāraṇaṃ icchanti tāva pasāretvā bhāṇino paresu gāravena attano avisayatāya ca mukhasaṅkocaṃ na karontīti attho atha vā vācāgocarā eva hutvā bhāṇino sayaṃ ajānitvā parapattikā eva hutvā vattāroti attho tato eva yāvicchanti mukhāyāmaṃ yena vacanena sāvetabbā taṃ acintetvā yāvadeva attano mukhappasāraṇamattaṃ icchantīti attho yena nītā na taṃ vidūti yena muṭṭhassaccādinā nillajjabhāvaṃ paṇḍitamānībhāvañca nītā mayamevaṃ bhaṇāmāti taṃ tathā attano bhaṇantassa kāraṇaṃ na vidū aviddasuno asūrā na jānantīti attho
navamasuttavaṇṇanā niṭṭhitā

 dasame cūḷapanthakoti mahāpanthakattherassa kaniṭṭhabhātikattā panthe jātattā ca daharakāle laddhavohārena aparabhāgepi ayamāyasmā cūḷapanthakotveva paññāyittha guṇavisesehi pana chaḷabhiñño pabhinnapaṭisambhido etadaggaṃ bhikkhave mama sāvakānaṃ bhikkhūnaṃ  manomayaṃ kāyaṃ abhinimminantānaṃ yadidaṃ cūḷapanthako cetovivaṭṭakusalānaṃ  yadidaṃ cūḷapanthakoti dvīsu  ṭhānesu bhagavatā etadagge ṭhapito asītiyā mahāsāvakesu abbhantaro
so ekadivasaṃ pacchābhattaṃ piṇḍapātappaṭikkanto attano divāṭṭhāne divāvihāraṃ nisinno samāpattīhi divasabhāgaṃ vītināmetvā sāyanhasamayaṃ upāsakesu dhammassavanatthaṃ anāgatesu eva vihāramajjhaṃ pavisitvā bhagavati gandhakuṭiyaṃ nisinne akālo tāva bhagavato upaṭṭhānaṃ upasaṅkamitunti gandhakuṭipamukhe ekamantaṃ nisīdi pallaṅkaṃ ābhujitvā tena vuttaṃ  tena kho pana samayena āyasmā cūḷapanthako bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvāti so hi tadā kālaparicchedaṃ katvā samāpattiṃ samāpajjitvā nisīdi
etamatthaṃ viditvāti etaṃ āyasmato cūḷapanthakassa kāyacittānaṃ sammāpaṇihitabhāvasaṅkhātaṃ atthaṃ jānitvā imaṃ udānanti aññopi yo passaddhakāyo sabbiriyāpathesu upaṭṭhitassati samāhito tassa bhikkhuno anupādā parinibbānapariyosānassa visesādhigamassa tattha pātubhāvavibhāvanaṃ imaṃ udānaṃ udānesi
tattha ṭhitena kāyenāti kāyadvārikassa asaṃvarassa pahānena akaraṇena sammā ṭhapitena copanakāyena tathā cakkhādīnaṃ indriyānaṃ nibbisevanabhāvakaraṇena suṭṭhu ṭhapitena pañcadvārikakāyena saṃyatahatthapādatāya hatthakukkuccādīnaṃ abhāvato apariphandanena ṭhitena karajakāyena cāti saṅkhepato sabbenapi kāyena nibbikāratāsaṅkhātena niccalabhāvena ṭhitena etenassa sīlapārisuddhi dassitā itthambhūtalakkhaṇe ca idaṃ karaṇavacanaṃ ṭhitena cetasāti cittassa ṭhitiparidīpanena samādhisampadaṃ dasseti samādhi hi cittassa ṭhitīti vuccati tasmā samathavasena vipassanāvaseneva vā ekaggatāya sati cittaṃ ārammaṇe ekodibhāvūpagamanena ṭhitaṃ nāma hoti na aññathā idañca yathāvuttakāyacittānaṃ ṭhapanaṃ samādahanaṃ sabbasmiṃ kāle sabbesu ca iriyāpathesu icchitabbanti dassento āha  tiṭṭhaṃ nisinno uda vā sayānoti  tattha vāsaddo aniyamattho tena tiṭṭhanto vā nisinno vā sayāno vā tadaññiriyāpatho vāti ayamattho dīpito hotīti caṅkamanassāpi idha saṅgaho veditabbo
etaṃsatiṃ bhikkhu adhiṭṭhahānoti yāya pageva parisuddhasamācāro kāyacittaduṭṭhullabhāvūpasamanena kāyaṃ cittañca asāraddhaṃ katvā paṭiladdhāya anavajjasukhādhiṭṭhāya kāyacittapassaddhivasena cittaṃ lahuṃ muduṃ kammaññañca katvā sammā ṭhapento samādahanto kammaṭṭhānaṃ paribrūheti matthakañca pāpeti taṃ eva kammaṭṭhānānuyogassa ādimajjhapariyosānesu bahūpakāraṃ satiṃ bhikkhu adhiṭṭhahāno sīlavisodhanaṃ ādiṃ katvā yāva visesādhigamā tattha tattha adhiṭṭhahantoti attho labhetha pubbāpariyaṃ visesanti so evaṃ satiārakkhena cetasā kammaṭṭhānaṃ uparūpari vaḍḍhento brūhento phātiṃ karonto pubbāpariyaṃ pubbāpariyavantaṃ pubbāparabhāgena pavattaṃ uḷāruḷāratarādibhedavisesaṃ labheyya
tattha duvidho pubbāpariyaviseso samathavasena vipassanāvasena cāti tesu samathavasena tāva nimittuppattito paṭṭhāya yāva nevasaññānāsaññāyatanavasībhāvo tāva pavatto bhāvanāviseso pubbāpariyaviseso vipassanāvasena pana rūpamukhena abhinivisantassa rūpadhammapariggahato itarassa nāmadhammapariggahato paṭṭhāya yāva arahattādhigamo tāva pavatto bhāvanāviseso pubbāpariyaviseso ayameva ca idhādhippeto
laddhāna pubbāpariyaṃ visesanti pubbāpariyavisesaṃ ukkaṃsapāramippattaṃ arahattaṃ labhitvā adassanaṃ maccurājassa gaccheti jīvitupacchedavasena sabbesaṃ sattānaṃ abhibhavanato maccurājasaṅkhātassa maraṇassa visayabhūtaṃ bhavattayaṃ samatikkantattā adassanaṃ agocaraṃ gaccheyya imasmiṃ vagge yaṃ avuttaṃ taṃ heṭṭhā vuttanayamevāti
dasamasuttavaṇṇanā niṭṭhitā
niṭṭhitā ca mahāvaggavaṇṇanā
