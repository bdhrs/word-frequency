 Namo tassa bhagavato arahato sammāsambuddhassa
Khuddakanikāye
Jātakapāḷi
(Dutiyo bhāgo)
17. Cattālīsanipāto

 521. Tesakuṇajātakaṃ (1)
1.
 ‘‘Vessantaraṃ  taṃ pucchāmi, sakuṇa bhaddamatthu te;
Rajjaṃ kāretukāmena, kiṃ su kiccaṃ kataṃ varaṃ’’.
2.
 ‘‘Cirassaṃ vata maṃ tāto, kaṃso bārāṇasiggaho;
Pamatto appamattaṃ maṃ, pitā puttaṃ acodayi.
3.
 ‘‘Paṭhameneva vitathaṃ, kodhaṃ hāsaṃ nivāraye;
Tato kiccāni kāreyya, taṃ vataṃ āhu khattiya.
4.
 ‘‘Yaṃ  tvaṃ tāta tapokammaṃ ⟪ tape kammaṃ (sī. syā. pī.) ⟫, pubbe katamasaṃsayaṃ;
Ratto duṭṭho ca yaṃ kayirā, na taṃ kayirā tato puna ⟪ punaṃ (pī.) ⟫.
5.
 ‘‘Khattiyassa pamattassa, raṭṭhasmiṃ raṭṭhavaḍḍhana;
Sabbe bhogā vinassanti, rañño taṃ vuccate aghaṃ.
6.
 ‘‘Sirī tāta alakkhī ca ⟪ sirī ca tāta lakkhī ca (syā. pī.) ⟫, pucchitā etadabravuṃ;
Uṭṭhāna ⟪ uṭṭhāne (syā.) ⟫ vīriye pose, ramāhaṃ anusūyake.
7.
 ‘‘Usūyake  duhadaye, purise kammadussake;
Kālakaṇṇī mahārāja, ramati ⟪ ramāti (ka.) ⟫ cakkabhañjanī.
8.
 ‘‘So tvaṃ sabbesu suhadayo ⟪ so tvaṃ sabbesaṃ suhadayo (syā. pī.), so tvaṃ sabbe suhadayo (ka.) ⟫, sabbesaṃ rakkhito bhava;
Alakkhiṃ nuda mahārāja, lakkhyā bhava nivesanaṃ.
9.
 ‘‘Sa  lakkhīdhitisampanno, puriso hi mahaggato;
Amittānaṃ kāsipati, mūlaṃ aggañca chindati.
10.
 ‘‘Sakkopi hi bhūtapati, uṭṭhāne nappamajjati;
Sa kalyāṇe dhitiṃ katvā, uṭṭhāne kurute mano.
11.
 ‘‘Gandhabbā pitaro devā, sājīvā ⟪ sañjīvā (pī.) ⟫ honti tādino;
Uṭṭhāhato ⟪ uṭṭhahato (syā. pī.) ⟫ appamajjato ⟪ mappamajjato (ka.) ⟫, anutiṭṭhanti devatā.
12.
 ‘‘So appamatto akkuddho ⟪ akkuṭṭho (pī.) ⟫, tāta kiccāni kāraya;
Vāyamassu ca kiccesu, nālaso vindate sukhaṃ.
13.
 ‘‘Tattheva te vattapadā, esāva ⟪ esā ca (pī.) ⟫ anusāsanī;
Alaṃ mitte sukhāpetuṃ, amittānaṃ dukhāya ⟪ dukkhāya (pī.) ⟫ ca’’.
14.
 ‘‘Sakkhisi tvaṃ ⟪ sakkhī tuvaṃ (sī. syā. pī.) ⟫ kuṇḍalini, maññasi khattabandhuni ⟪ khattiyabandhunī (pī.) ⟫;
Rajjaṃ kāretukāmena, kiṃ su kiccaṃ kataṃ varaṃ’’.
15.
 ‘‘Dveva tāta padakāni, yattha ⟪ yesu (pī.) ⟫ sabbaṃ patiṭṭhitaṃ;
Aladdhassa ca yo lābho, laddhassa cānurakkhaṇā.
16.
 ‘‘Amacce tāta jānāhi, dhīre atthassa kovide;
Anakkhā kitave tāta, asoṇḍe avināsake.
17.
 ‘‘Yo ca taṃ tāta rakkheyya, dhanaṃ yañceva te siyā;
Sūtova rathaṃ saṅgaṇhe, so te kiccāni kāraye.
18.
 ‘‘Susaṅgahitantajano, sayaṃ vittaṃ avekkhiya;
Nidhiñca iṇadānañca, na kare parapattiyā.
19.
 ‘‘Sayaṃ  āyaṃ  vayaṃ ⟪ āyavayaṃ (pī.) ⟫ jaññā, sayaṃ jaññā katākataṃ;
Niggaṇhe niggahārahaṃ, paggaṇhe paggahārahaṃ.
20.
 ‘‘Sayaṃ jānapadaṃ atthaṃ, anusāsa rathesabha;
Mā te adhammikā yuttā, dhanaṃ raṭṭhañca nāsayuṃ.
21.
 ‘‘Mā ca vegena kiccāni, karosi ⟪ kāresi (sī. syā. pī.) ⟫ kārayesi vā;
Vegasā hi kataṃ kammaṃ, mando pacchānutappati.
22.
 ‘‘Mā te adhisare muñca, subāḷhamadhikodhitaṃ ⟪ kopitaṃ (sī. syā.) ⟫;
Kodhasā hi bahū phītā, kulā akulataṃ gatā.
23.
 ‘‘Mā tāta issaromhīti, anatthāya patārayi;
Itthīnaṃ purisānañca, mā te āsi dukhudrayo.
24.
 ‘‘Apetalomahaṃsassa, rañño kāmānusārino;
Sabbe bhogā vinassanti, rañño taṃ vuccate aghaṃ.
25.
 ‘‘Tattheva te vattapadā, esāva anusāsanī;
Dakkhassudāni puññakaro, asoṇḍo avināsako;
Sīlavāssu ⟪ sīlavāssa (ṭīkā) ⟫ mahārāja, dussīlo vinipātiko’’ ⟪ vinipātako (pī.) ⟫.
26.
 ‘‘Apucchimha kosiyagottaṃ ⟪ apucchimhā kosiyagottaṃ (syā.), apucchamhāpi kosikaṃ (pī.) ⟫, kuṇḍaliniṃ tatheva ca;
Tvaṃ dāni vadehi jambuka ⟪ jambuka tvaṃ dāni vadehi (syā. pī.) ⟫, balānaṃ balamuttamaṃ’’.
27.
 ‘‘Balaṃ pañcavidhaṃ loke, purisasmiṃ mahaggate;
Tattha bāhubalaṃ nāma, carimaṃ vuccate balaṃ.
28.
 ‘‘Bhogabalañca dīghāvu, dutiyaṃ vuccate balaṃ;
Amaccabalañca  dīghāvu, tatiyaṃ vuccate balaṃ.
29.
 ‘‘Abhijaccabalaṃ ceva, taṃ catutthaṃ asaṃsayaṃ;
Yāni cetāni sabbāni, adhigaṇhāti paṇḍito.
30.
 ‘‘Taṃ balānaṃ balaṃ seṭṭhaṃ, aggaṃ paññābaṃ balaṃ ⟪ varaṃ (sī.) ⟫;
Paññābalenupatthaddho, atthaṃ vindati paṇḍito.
31.
 ‘‘Api  ce labhati mando, phītaṃ dharaṇimuttamaṃ;
Akāmassa pasayhaṃ vā, añño taṃ paṭipajjati.
32.
 ‘‘Abhijātopi ce hoti, rajjaṃ laddhāna khattiyo;
Duppañño hi kāsipati, sabbenapi na jīvati.
33.
 ‘‘Paññāva  sutaṃ vinicchinī ⟪ paññā sutavinicchinī (syā. pī.) ⟫, paññā kitti silokavaḍḍhanī ⟪ vaddhanī (pī.) ⟫;
Paññāsahito naro idha, api dukkhe sukhāni vindati.
34.
 ‘‘Paññañca kho asussūsaṃ, na koci adhigacchati;
Bahussutaṃ anāgamma, dhammaṭṭhaṃ avinibbhujaṃ.
35.
 ‘‘Yo ca dhammavibhaṅgaññū ⟪ yo dhammañca vibhāgaññū (pī.) ⟫, kāluṭṭhāyī matandito;
Anuṭṭhahati kālena, kammaphalaṃ tassa ijjhati ⟪ kammaphalaṃ tassijjhati, phalaṃ tassa samijjhati (ka.) ⟫.
36.
 ‘‘Anāyatana ⟪ nā’nāyatana (pī.) ⟫ sīlassa, anāyatana ⟪ nā’nāyatana (pī.) ⟫ sevino;
Na nibbindiyakārissa, sammadattho vipaccati.
37.
 ‘‘Ajjhattañca payuttassa, tathāyatanasevino;
Anibbindiyakārissa, sammadattho vipaccati.
38.
 ‘‘Yogappayogasaṅkhātaṃ, sambhatassānurakkhaṇaṃ;
Tāni  tvaṃ tāta sevassu, mā akammāya randhayi;
Akammunā hi dummedho, naḷāgāraṃva sīdati’’.
39.
 ‘‘Dhammaṃ cara mahārāja, mātāpitūsu khattiya;
Idha dhammaṃ caritvāna, rāja saggaṃ gamissasi.
40.
 ‘‘Dhammaṃ cara mahārāja, puttadāresu khattiya;
Idha dhammaṃ caritvāna, rāja saggaṃ gamissasi.
41.
 ‘‘Dhammaṃ cara mahārāja, mittāmaccesu khattiya;
Idha dhammaṃ caritvāna, rāja saggaṃ gamissasi.
42.
 ‘‘Dhammaṃ cara mahārāja, vāhanesu balesu ca;
Idha dhammaṃ caritvāna, rāja saggaṃ gamissasi.
43.
 ‘‘Dhammaṃ  cara mahārāja, gāmesu nigamesu ca…pe….
44.
 ‘‘Dhammaṃ cara mahārāja, raṭṭhesu ⟪ raṭṭhe (pī.) ⟫ janapadesu ca…pe….
45.
 ‘‘Dhammaṃ cara mahārāja, samaṇa ⟪ samaṇe (syā. ka.) ⟫ brāhmaṇesu ca…pe….
46.
 ‘‘Dhammaṃ cara mahārāja, migapakkhīsu khattiya;
Idha dhammaṃ caritvāna, rāja saggaṃ gamissasi.
47.
 ‘‘Dhammaṃ  cara mahārāja, dhammo ciṇṇo sukhāvaho ⟪ dhammo suciṇṇo sukhamāvahati (ka.) ⟫;
Idha dhammaṃ caritvāna, rāja saggaṃ gamissasi.
48.
 ‘‘Dhammaṃ cara mahārāja, saindā ⟪ indo (pī.), sindā (ka.) ⟫ devā sabrahmakā;
Suciṇṇena divaṃ pattā, mā dhammaṃ rāja pāmado ⟪ pamādo (pī. ka.) ⟫.
49.
 ‘‘Tattheva  te ⟪ vete (pī.) ⟫ vattapadā, esāva ⟪ esā ca (pī.) ⟫ anusāsanī;
Sappaññasevī kalyāṇī, samattaṃ sāma ⟪ sāmaṃ (ka.) ⟫ taṃ vidū’’ti.
Tesakuṇajātakaṃ paṭhamaṃ.

 522. Sarabhaṅgajātakaṃ (2)
50.
 ‘‘Alaṅkatā kuṇḍalino suvatthā, veḷuriyamuttātharukhaggabandhā ⟪ baddhā (pī.) ⟫;
Rathesabhā tiṭṭhatha ke nu tumhe, kathaṃ vo jānanti manussaloke’’.
51.
 ‘‘Ahamaṭṭhako bhīmaratho panāyaṃ, kāliṅgarājā pana uggatoyaṃ ⟪ uggato ayaṃ (pī.), uggatāyaṃ (ka.) ⟫;
Susaññatānaṃ isīnaṃ ⟪ susaññatānisinaṃ (pī.) ⟫ dassanāya, idhāgatā pucchitāyemha pañhe’’.
52.
 ‘‘Vehāyasaṃ  tiṭṭhasi ⟪ tiṭṭhati (pī.) ⟫ antalikkhe, pathaddhuno pannaraseva cando;
Pucchāmi taṃ yakkha mahānubhāva, kathaṃ taṃ jānanti manussaloke’’.
53.
 ‘‘Yamāhu devesu sujampatīti, maghavāti  taṃ āhu manussaloke;
Sa devarājā idamajja patto, susaññatānaṃ isīnaṃ dassanāya’’.
54.
 ‘‘Dūre sutā no isayo samāgatā, mahiddhikā iddhiguṇūpapannā;
Vandāmi te ayire pasannacitto, ye jīvalokettha manussaseṭṭhā’’.
55.
 Gandho isīnaṃ ciradikkhitānaṃ ⟪ dakkhitānaṃ (syā. pī.) ⟫, kāyā cuto gacchati mālutena;
Ito paṭikkamma sahassanetta, gandho isīnaṃ asuci devarāja’’.
56.
 ‘‘Gandho isīnaṃ ciradikkhitānaṃ, kāyā cuto gacchatu mālutena;
Vicitrapupphaṃ surabhiṃva mālaṃ, gandhañca etaṃ pāṭikaṅkhāma bhante;
Na hettha devā paṭikkūlasaññino’’.
57.
 ‘‘Purindado bhūtapatī yasassī, devānamindo sakko ⟪ idaṃ padaṃ natthi (sī. syā. pī. potthakesu) ⟫ maghavā sujampati;
Sa devarājā asuragaṇappamaddano, okāsamākaṅkhati pañha pucchituṃ.
58.
 ‘‘Ko  nevimesaṃ idha paṇḍitānaṃ, pañhe puṭṭho nipuṇe byākarissati;
Tiṇṇañca raññaṃ manujādhipānaṃ, devānamindassa ca vāsavassa’’.
59.
 ‘‘Ayaṃ  isi ⟪ isī (sī. pī.) ⟫ sarabhaṅgo tapassī ⟪ yasassī (sī.) ⟫, yato jāto virato methunasmā;
Āceraputto ⟪ ācariyaputto (pī. ka.) ⟫ suvinītarūpo, so nesaṃ pañhāni viyākarissati’’.
60.
 ‘‘Koṇḍañña pañhāni viyākarohi, yācanti taṃ isayo sādhurūpā;
Koṇḍañña eso manujesu dhammo, yaṃ vuddha ⟪ vaddha (pī.), buddha (ka.) ⟫ māgacchati esa bhāro’’.
61.
 ‘‘Katāvakāsā  pucchantu bhonto, yaṃ kiñci pañhaṃ manasābhipatthitaṃ;
Ahañhi taṃ taṃ vo viyākarissaṃ, ñatvā sayaṃ lokamimaṃ parañca’’.
62.
 ‘‘Tato ca maghavā sakko, atthadassī purindado;
Apucchi paṭhamaṃ pañhaṃ, yañcāsi abhipatthitaṃ’’.
63.
 ‘‘Kiṃ sū vadhitvā na kadāci socati, kissappahānaṃ isayo vaṇṇayanti;
Kassīdha  vuttaṃ pharusaṃ khametha, akkhāhi me koṇḍañña etamatthaṃ’’.
64.
 ‘‘Kodhaṃ vadhitvā na kadāci socati, makkhappahānaṃ isayo vaṇṇayanti;
Sabbesaṃ vuttaṃ pharusaṃ khametha, etaṃ khantiṃ uttamamāhu santo’’.
65.
 ‘‘Sakkā ubhinnaṃ ⟪ hi dvinnaṃ (pī.) ⟫ vacanaṃ titikkhituṃ, sadisassa vā seṭṭhatarassa ⟪ seṭṭhanarassa (pī.) ⟫ vāpi;
Kathaṃ nu hīnassa vaco khametha, akkhāhi me koṇḍañña etamatthaṃ’’.
66.
 ‘‘Bhayā  hi seṭṭhassa vaco khametha, sārambhahetū pana sādisassa;
Yo cīdha hīnassa vaco khametha, etaṃ khantiṃ uttamamāhu santo’’.
67.
 ‘‘Kathaṃ vijaññā catupattharūpaṃ ⟪ catumaṭṭharūpaṃ (syā. pī.) ⟫, seṭṭhaṃ sarikkhaṃ athavāpi hīnaṃ;
Virūparūpena caranti santo, tasmā hi sabbesaṃ vaco khametha’’.
68.
 ‘‘Na hetamatthaṃ mahatīpi senā, sarājikā yujjhamānā labhetha;
Yaṃ  khantimā sappuriso labhetha, khantī balassūpasamanti verā’’.
69.
 ‘‘Subhāsitaṃ te anumodiyāna, aññaṃ taṃ pucchāmi tadiṅgha brūhi;
Yathā ahuṃ ⟪ ahū (sī. syā. pī.) ⟫ daṇḍakī nāḷikero ⟪ nāḷikīro (sī. syā. pī.) ⟫, athajjuno kalābu cāpi rājā;
Tesaṃ gatiṃ brūhi supāpakamminaṃ, katthūpapannā isinaṃ viheṭhakā’’.
70.
 ‘‘Kisañhi ⟪ kisaṃpi (pī.) ⟫ vacchaṃ avakiriya daṇḍakī, ucchinnamūlo sajano saraṭṭho;
Kukkuḷanāme nirayamhi paccati, tassa phuliṅgāni patanti kāye.
71.
 ‘‘Yo saññate pabbajite aheṭhayi ⟪ avañcasi (pī.) ⟫, dhammaṃ bhaṇante samaṇe adūsake;
Taṃ nāḷikeraṃ sunakhā parattha, saṅgamma khādanti viphandamānaṃ.
72.
 ‘‘Athajjuno  niraye sattisūle, avaṃsiro patito uddhaṃpādo ⟪ uddhapādo (syā.), addhapādo (pī.) ⟫;
Aṅgīrasaṃ gotamaṃ heṭhayitvā, khantiṃ tapassiṃ cirabrahmacāriṃ.
73.
 ‘‘Yo  khaṇḍaso pabbajitaṃ achedayi, khantiṃ vadantaṃ samaṇaṃ adūsakaṃ;
Kalābuvīciṃ upapajja paccati, mahāpatāpaṃ ⟪ mahābhitāpaṃ (pī.) ⟫ kaṭukaṃ bhayānakaṃ.
74.
 ‘‘Etāni sutvā nirayāni paṇḍito, aññāni pāpiṭṭhatarāni cettha;
Dhammaṃ care samaṇabrāhmaṇesu, evaṅkaro saggamupeti ṭhānaṃ’’.
75.
 ‘‘Subhāsitaṃ  te anumodiyāna, aññaṃ taṃ pucchāmi tadiṅgha brūhi;
Kathaṃvidhaṃ sīlavantaṃ vadanti, kathaṃvidhaṃ paññavantaṃ vadanti;
Kathaṃvidhaṃ sappurisaṃ vadanti, kathaṃvidhaṃ no siri no jahāti’’.
76.
 ‘‘Kāyena vācāya ca yo’dha ⟪ yo ca (pī.) ⟫ saññato, manasā ca kiñci na karoti pāpaṃ;
Na attahetū alikaṃ bhaṇeti ⟪ bhaṇāti (sī. syā. pī.) ⟫, tathāvidhaṃ sīlavantaṃ vadanti.
77.
 ‘‘Gambhīrapañhaṃ manasābhicintayaṃ ⟪ manasā vicintayaṃ (sī.) ⟫, nāccāhitaṃ kamma karoti luddaṃ;
Kālāgataṃ ⟪ kālābhataṃ (pī.) ⟫ atthapadaṃ na riñcati, tathāvidhaṃ paññavantaṃ vadanti.
78.
 ‘‘Yo  ve kataññū katavedi dhīro, kalyāṇamitto daḷhabhatti ca hoti;
Dukhitassa sakkacca karoti kiccaṃ, tathāvidhaṃ sappurisaṃ vadanti.
79.
 ‘‘Etehi sabbehi guṇehupeto, saddho mudū saṃvibhāgī vadaññū;
Saṅgāhakaṃ sakhilaṃ saṇhavācaṃ, tathāvidhaṃ no siri no jahāti’’.
80.
 ‘‘Subhāsitaṃ te anumodiyāna, aññaṃ taṃ pucchāmi tadiṅgha brūhi;
Sīlaṃ siriñcāpi satañca dhammaṃ, paññañca kaṃ seṭṭhataraṃ vadanti’’.
81.
 ‘‘Paññā hi seṭṭhā kusalā vadanti, nakkhattarājāriva tārakānaṃ;
Sīlaṃ sīrī cāpi satañca dhammo ⟪ dhammā (pī.) ⟫, anvāyikā paññavato bhavanti’’.
82.
 ‘‘Subhāsitaṃ te anumodiyāna, aññaṃ taṃ pucchāmi tadiṅgha brūhi;
Kathaṃkaro  kintikaro kimācaraṃ, kiṃ sevamāno labhatīdha paññaṃ;
Paññāya dānippaṭipaṃ ⟪ dāni paṭipadaṃ (sī. syā. pī.) ⟫ vadehi, kathaṃkaro paññavā hoti macco’’.
83.
 ‘‘Sevetha vuddhe nipuṇe bahussute, uggāhako ca paripucchako siyā;
Suṇeyya sakkacca subhāsitāni, evaṃkaro paññavā hoti macco.
84.
 ‘‘ Paññavā kāmaguṇe avekkhati, aniccato dukkhato rogato ca;
Evaṃ vipassī pajahāti chandaṃ, dukkhesu kāmesu mahabbhayesu.
85.
 ‘‘Sa vītarāgo pavineyya dosaṃ, mettaṃ ⟪ metta (syā. ka.) ⟫ cittaṃ bhāvaye ⟪ bhāveyya (sī. syā. ka.) ⟫ appamāṇaṃ;
Sabbesu bhūtesu nidhāya daṇḍaṃ, anindito brahmamupeti ṭhānaṃ’’.
86.
 ‘‘Mahatthiyaṃ ⟪ mahiddhiyaṃ (sī. syā. pī.) ⟫ āgamanaṃ ahosi, tavamaṭṭhakā ⟪ maṭṭhaka (sī. syā. ka.) ⟫ bhīmarathassa cāpi;
Kāliṅgarājassa ca uggatassa, sabbesa  vo kāmarāgo pahīno’’.
87.
 ‘‘Evametaṃ paracittavedi, sabbesa no kāmarāgo pahīno;
Karohi okāsamanuggahāya, yathā gatiṃ te abhisambhavema’’.
88.
 ‘‘Karomi okāsamanuggahāya, tathā hi vo kāmarāgo pahīno;
Pharātha kāyaṃ vipulāya pītiyā, yathā gatiṃ me abhisambhavetha’’.
89.
 ‘‘Sabbaṃ  karissāma tavānusāsaniṃ, yaṃ yaṃ tuvaṃ vakkhasi bhūripañña;
Pharāma kāyaṃ vipulāya pītiyā, yathā gatiṃ te abhisambhavema’’.
90.
 ‘‘Katāya ⟪ katāyaṃ (sī. pī.) ⟫ vacchassa kisassa pūjā, gacchantu bhonto isayo sādhurūpā;
Jhāne ratā hotha sadā samāhitā, esā ratī pabbajitassa seṭṭhā’’.
91.
 ‘‘Sutvāna  gāthā paramatthasaṃhitā, subhāsitā isinā paṇḍitena;
Te vedajātā anumodamānā, pakkāmu ⟪ pakkamu (ka.) ⟫ devā devapuraṃ yasassino.
92.
 ‘‘Gāthā imā atthavatī subyañjanā, subhāsitā isinā paṇḍitena;
Yo kocimā aṭṭhikatvā ⟪ aṭṭhiṃ katvā (ka.) ⟫ suṇeyya, labhetha pubbāpariyaṃ visesaṃ;
Laddhāna pubbāpariyaṃ visesaṃ, adassanaṃ maccurājassa gacche’’.
93.
 ‘‘Sālissaro sāriputto, meṇḍissaro ca kassapo;
Pabbato anuruddho ca, kaccāyano ca devalo ⟪ devilo (syā. ka.) ⟫.
94.
 ‘‘Anusisso ca ānando, kisavaccho ca kolito;
Nārado udāyī thero ⟪ nārado puṇṇo mantānīputto (sī.) ⟫, parisā buddhaparisā;
Sarabhaṅgo lokanātho, evaṃ dhāretha jātaka’’nti.
Sarabhaṅgajātakaṃ dutiyaṃ.

 523. Alambusājātakaṃ (3)
95.
 ‘‘Atha bravi brahā indo, vatrabhū jayataṃ pitā;
Devakaññaṃ parābhetvā, sudhammāyaṃ alambusaṃ.
96.
 ‘‘Misse devā taṃ yācanti, tāvatiṃsā saindakā;
Isippalobhane ⟪ isipalobhike (sī. syā.), isiṃ palobhike (pī.) ⟫ gaccha, isisiṅgaṃ alambuse.
97.
 ‘‘Purāyaṃ amhe acceti ⟪ nācceti (syā. ka.) ⟫, vattavā ⟪ vatavā (sī. syā. pī.) ⟫ brahmacariyavā;
Nibbānābhirato vuddho ⟪ vaddho (pī.), buddho (syā. ka.) ⟫, tassa maggāni āvara’’.
98.
 ‘‘Devarāja kimeva tvaṃ, mameva tuvaṃ sikkhasi;
Isippalobhane ⟪ isipalobhike (sī. syā.), isiṃ palobhike (pī.) ⟫ gaccha, santi aññāpi accharā.
99.
 ‘‘Mādisiyo  pavarā ceva, asoke nandane vane;
Tāsampi hotu pariyāyo, tāpi yantu palobhanā’’ ⟪ palobhikā (syā. pī.) ⟫.
100.
 ‘‘Addhā  hi saccaṃ bhaṇasi, santi aññāpi accharā;
Tādisiyo pavarā ceva, asoke nandane vane.
101.
 ‘‘Na tā evaṃ pajānanti, pāricariyaṃ pumaṃ gatā;
Yādisaṃ tvaṃ pajānāsi, nāri sabbaṅgasobhane.
102.
 ‘‘Tvameva gaccha kalyāṇi, itthīnaṃ pavarā casi;
Taveva vaṇṇarūpena, savasamānayissasi’’ ⟪ vasamānāpayissasi (syā.), vasamānāmayissasi (pī.), taṃ vasamānayissasi (ka.) ⟫.
103.
 ‘‘Na vāhaṃ na gamissāmi, devarājena pesitā;
Vibhemi cetaṃ āsāduṃ, uggatejo hi brāhmaṇo.
104.
 ‘‘Aneke nirayaṃ pattā, isimāsādiyā janā;
Āpannā mohasaṃsāraṃ, tasmā lomāni haṃsaye’’.
105.
 ‘‘Idaṃ vatvāna pakkāmi, accharā kāmavaṇṇinī;
Missā missitu ⟪ missetu (sī. syā. pī.) ⟫ micchantī, isisiṅgaṃ alambusā.
106.
 ‘‘Sā ca taṃ vanamogayha, isisiṅgena rakkhitaṃ;
Bimbajālakasañchannaṃ , samantā aḍḍhayojanaṃ.
107.
 ‘‘Pātova pātarāsamhi, udaṇhasamayaṃ ⟪ udayasamayaṃ (syā.), udantasamayaṃ (ka.) ⟫ pati;
Aggiṭṭhaṃ parimajjantaṃ, isisiṅgaṃ upāgami’’.
108.
 ‘‘Kā nu vijjurivābhāsi, osadhī viya tārakā;
Vicittahatthābharaṇā ⟪ vicittavatthābharaṇā (sī.) ⟫, āmuttamaṇikuṇḍalā ⟪ āmukkamaṇikuṇḍalā (?) ⟫.
109.
 ‘‘Ādiccavaṇṇasaṅkāsā, hemacandanagandhinī;
Saññatūrū mahāmāyā, kumārī cārudassanā.
110.
 ‘‘Vilaggā ⟪ vilākā (sī. syā. pī.) ⟫ mudukā suddhā, pādā te suppatiṭṭhitā;
Gamanā kāmanīyā ⟪ kamanā kamanīyā (sī. pī.) ⟫ te, harantiyeva me mano.
111.
 ‘‘Anupubbāva  te ūrū, nāganāsasamūpamā;
Vimaṭṭhā tuyhaṃ sussoṇī, akkhassa phalakaṃ yathā.
112.
 ‘‘Uppalasseva kiñjakkhā, nābhi te sādhu saṇṭhitā;
Pūrā kaṇhañjanasseva, dūrato paṭidissati.
113.
 ‘‘Duvidhā jātā urajā, avaṇṭā sādhu paccudā;
Payodharā apatitā ⟪ appatītā (sī. syā. pī.) ⟫, aḍḍhalābusamā thanā.
114.
 ‘‘Dīghā kambutalābhāsā, gīvā eṇeyyakā yathā;
Paṇḍarāvaraṇā vaggu, catutthamanasannibhā.
115.
 ‘‘Uddhaggā  ca adhaggā ca, dumaggaparimajjitā;
Duvijā nelasambhūtā, dantā tava sudassanā.
116.
 ‘‘Apaṇḍarā lohitantā, jiñjūka ⟪ jiñjuka (sī. syā. pī.) ⟫ phalasannibhā;
Āyatā  ca visālā ca, nettā tava sudassanā.
117.
 ‘‘Nātidīghā susammaṭṭhā, kanakabyā ⟪ kanakaggā (pī.) ⟫ samocitā;
Uttamaṅgaruhā tuyhaṃ, kesā candanagandhikā.
118.
 ‘‘Yāvatā kasigorakkhā, vāṇijānaṃ ⟪ vaṇijānaṃ (pī.) ⟫ ca yā gati;
Isīnañca parakkantaṃ, saññatānaṃ tapassinaṃ.
119.
 ‘‘Na te samasamaṃ passe, asmiṃ pathavi ⟪ puthuvi (pī.) ⟫ maṇḍale;
Ko vā tvaṃ kassa vā putto, kathaṃ jānemu taṃ mayaṃ’’.
120.
 ‘‘Na pañhakālo bhaddante, kassapevaṃ gate sati;
Ehi samma ramissāma, ubho asmākamassame;
Ehi taṃ upagūhissaṃ ⟪ upaguyhissaṃ (syā.) ⟫, ratīnaṃ kusalo bhava’’.
121.
 ‘‘Idaṃ vatvāna pakkāmi, accharā kāmavaṇṇinī;
Missā missitumicchantī, isisiṅgaṃ alambusā’’.
122.
 ‘‘So ca vegena nikkhamma, chetvā dandhaparakkamaṃ ⟪ dandhapadakkamaṃ (ka.) ⟫;
Tamuttamāsu veṇīsu, ajjhappatto ⟪ ajjhāpatto (pī.) ⟫ parāmasi;
123.
 ‘‘Tamudāvatta  kalyāṇī, palissaji susobhanā ⟪ susobhaṇī (syā. ka.) ⟫;
Cavitamhi ⟪ cavi tamhā (syā. ka.) ⟫ brahmacariyā, yathā taṃ atha tositā.
124.
 ‘‘Manasā agamā indaṃ, vasantaṃ nandane vane;
Tassā saṅkappamaññāya, maghavā devakuñjaro.
125.
 ‘‘Pallaṅkaṃ pahiṇī khippaṃ, sovaṇṇaṃ sopavāhanaṃ;
Sauttaracchadapaññāsaṃ, sahassapaṭiyatthataṃ ⟪ paṭikatthataṃ (sī.) ⟫.
126.
 ‘‘Tamenaṃ  tattha dhāresi, ure katvāna sobhanā;
Yathā ekamuhuttaṃva, tīṇi vassāni dhārayi.
127.
 ‘‘Vimado tīhi vassehi, pabujjhitvāna brāhmaṇo;
Addasāsi harita ⟪ harī (pī.) ⟫ rukkhe, samantā aggiyāyanaṃ.
128.
 ‘‘Navapattavanaṃ phullaṃ, kokilaggaṇaghositaṃ;
Samantā paviloketvā, rudaṃ assūni vattayi.
129.
 ‘‘Na  juhe na jape ⟪ jappe (ka.) ⟫ mante, aggihuttaṃ pahāpitaṃ;
Ko nu me pāricariyāya, pubbe cittaṃ palobhayi.
130.
 ‘‘Araññe me viharato, yo me tejā ha sambhutaṃ ⟪ sambhataṃ (pī.) ⟫;
Nānāratnaparipūraṃ, nāvaṃva gaṇhi aṇṇave’’.
131.
 ‘‘Ahaṃ te pāricariyāya, devarājena pesitā;
Avadhiṃ ⟪ avadhī (syā. pī. ka.) ⟫ cittaṃ cittena, pamādo ⟪ pamādā (syā. pī.) ⟫ tvaṃ na bujjhasi’’.
132.
 ‘‘Imāni kira maṃ tāto, kassapo anusāsati;
Kamalāsadisitthiyo ⟪ sarisitthiyo (syā. pī.) ⟫, tāyo bujjhesi māṇava.
133.
 ‘‘Ure gaṇḍāyo bujjhesi, tāyo bujjhesi māṇava;
Iccānusāsi maṃ tāto, yathā maṃ anukampako.
134.
 ‘‘Tassāhaṃ vacanaṃ nākaṃ, pitu vuddhassa sāsanaṃ;
Araññe nimmanussamhi, svajja jhāyāmi ⟪ svājjajjhāyāmi (sī. pī.) ⟫ ekako.
135.
 ‘‘Sohaṃ  tathā karissāmi, dhiratthu jīvitena me;
Puna vā tādiso hessaṃ, maraṇaṃ me bhavissati’’.
136.
 ‘‘Tassa  tejaṃ ⟪ tejañca (sī. pī.) ⟫ vīriyañca, dhitiṃ ⟪ dhitiñca (pī.) ⟫ ñatvā avaṭṭhitaṃ ⟪ suvaḍḍhitaṃ (sī.) ⟫;
Sirasā aggahī pāde, isisiṅgaṃ alambusā.
137.
 ‘‘Mā me kujjha ⟪ kujjhi (pī.) ⟫ mahāvīra, mā me kujjha ⟪ kujjhi (pī.) ⟫ mahāise;
Mahā attho mayā ciṇṇo, tidasānaṃ yasassinaṃ;
Tayā saṃkampitaṃ āsi, sabbaṃ devapuraṃ tadā’’.
138.
 ‘‘Tāvatiṃsā ca ye devā, tidasānañca vāsavo;
Tvañca bhadde sukhī hohi, gaccha kaññe yathāsukhaṃ’’.
139.
 ‘‘Tassa pāde gahetvāna, katvā ca naṃ padakkhiṇaṃ;
Añjaliṃ paggahetvāna, tamhā ṭhānā apakkami.
140.
 ‘‘Yo ca tassāsi pallaṅko, sovaṇṇo sopavāhano;
Sauttaracchadapaññāso, sahassapaṭiyatthato;
Tameva pallaṅkamāruyha, agā devāna santike.
141.
 ‘‘Tamokkamiva āyantiṃ, jalantiṃ vijjutaṃ yathā;
Patīto sumano vitto, devindo adadā varaṃ’’.

142.
 ‘‘Varañce  me ado sakka, sabbabhūtānamissara;
Nisippalobhikā ⟪ na isipalobhikā (syā.), na isipalobhiyaṃ (pī.) ⟫ gacche, etaṃ sakka varaṃ vare’’ti.
Alambusājātakaṃ tatiyaṃ.

 524. Saṅkhapālajātakaṃ (4)
143.
 ‘‘Ariyāvakāsosi pasannanetto, maññe  bhavaṃ pabbajito kulamhā;
Kathaṃ nu vittāni pahāya bhoge, pabbaji nikkhamma gharā sapañña’’ ⟪ sapañño (syā.), sapaññā (pī.) ⟫.
144.
 ‘‘Sayaṃ  vimānaṃ naradeva disvā, mahānubhāvassa mahoragassa;
Disvāna puññāna mahāvipākaṃ, saddhāyahaṃ pabbajitomhi rāja’’.
145.
 ‘‘Na kāmakāmā na bhayā na dosā, vācaṃ musā pabbajitā bhaṇanti;
Akkhāhi me pucchito etamatthaṃ, sutvāna me jāyihitippasādo’’.
146.
 ‘‘Vāṇijja ⟪ vaṇijja (pī.) ⟫ raṭṭhādhipa gacchamāno, pathe addasāsimhi bhojaputte ⟪ milācaputte (sī. pī.) ⟫;
Pavaddhakāyaṃ uragaṃ mahantaṃ, ādāya gacchante pamodamāne’’.
147.
 ‘‘Sohaṃ samāgamma janinda tehi, pahaṭṭhalomo avacamhi bhīto;
Kuhiṃ ayaṃ nīyati ⟪ niyyati (ka.) ⟫ bhīmakāyo, nāgena kiṃ kāhatha bhojaputtā.
148.
 ‘‘Nāgo ayaṃ nīyati bhojanatthā ⟪ bhojanatthaṃ (sī. syā. pī.) ⟫, pavaddhakāyo  urago mahanto;
Sāduñca thūlañca muduñca maṃsaṃ, na tvaṃ rasaññāsi videhaputta.
149.
 ‘‘Ito mayaṃ gantvā sakaṃ niketaṃ ⟪ niketanaṃ (pī.) ⟫, ādāya satthāni vikopayitvā;
Maṃsāni bhokkhāma ⟪ bhakkhāma (syā.) ⟫ pamodamānā, mayañhi ve sattavo pannagānaṃ.
150.
 ‘‘Sace ayaṃ nīyati bhojanatthā, pavaddhakāyo urago mahanto;
Dadāmi vo balibaddāni ⟪ balivaddāni (pī.) ⟫ soḷasa, nāgaṃ imaṃ muñcatha bandhanasmā.
151.
 ‘‘Addhā  hi no bhakkho ayaṃ manāpo, bahū ca no uragā bhuttapubbā ⟪ bahuṃ ca no urago bhuttapubbo (ka.) ⟫;
Karoma te taṃ vacanaṃ aḷāra ⟪ āḷāra (ka.) evamuparipi ⟫, mittañca no hohi videhaputta.
152.
 ‘‘Tadassu te bandhanā mocayiṃsu, yaṃ natthuto paṭimokkassa pāse;
Mutto ca so bandhanā nāgarājā, pakkāmi pācīnamukho muhuttaṃ.
153.
 ‘‘Gantvāna pācīnamukho muhuttaṃ, puṇṇehi  nettehi palokayī maṃ;
Tadāssahaṃ piṭṭhito anvagacchiṃ, dasaṅguliṃ añjaliṃ paggahetvā.
154.
 ‘‘Gaccheva  kho tvaṃ taramānarūpo, mā taṃ amittā punaraggahesuṃ;
Dukkho hi luddehi punā samāgamo, adassanaṃ bhojaputtāna gaccha.
155.
 ‘‘Agamāsi so rahadaṃ vippasannaṃ, nīlobhāsaṃ ramaṇīyaṃ sutitthaṃ;
Samotataṃ ⟪ samonataṃ (syā. ka.) ⟫ jambuhi vetasāhi, pāvekkhi nittiṇṇabhayo patīto.
156.
 ‘‘So taṃ pavissa na cirassa nāgo, dibbena me pāturahuṃ janinda;
Upaṭṭhahī maṃ pitaraṃva putto, hadayaṅgamaṃ kaṇṇasukhaṃ bhaṇanto.
157.
 ‘‘Tvaṃ  mesi mātā ca pitā ⟪ pitā ca (pī.) ⟫ aḷāra, abbhantaro pāṇadado sahāyo;
Sakañca iddhiṃ paṭilābhakosmi ⟪ paṭilābhitosmi (pī.) ⟫, aḷāra passa me nivesanāni;
Pahūtabhakkhaṃ bahuannapānaṃ, masakkasāraṃ  viya vāsavassa’’.
158.
 ‘‘Taṃ bhūmibhāgehi upetarūpaṃ, asakkharā ceva mudū subhā ca;
Nīcattiṇā ⟪ nīcā tiṇā (syā. pī.) ⟫ apparajā ca bhūmi, pāsādikā yattha jahanti sokaṃ.
159.
 ‘‘Anāvakulā veḷuriyūpanīlā, catuddisaṃ ambavanaṃ surammaṃ;
Pakkā ca pesī ca phalā suphullā, niccotukā dhārayantī phalāni.
160.
 ‘‘Tesaṃ vanānaṃ naradeva majjhe, nivesanaṃ bhassarasannikāsaṃ;
Rajataggaḷaṃ sovaṇṇamayaṃ uḷāraṃ, obhāsatī vijjurivantalikkhe.
161.
 ‘‘Maṇīmayā soṇṇamayā ⟪ sovaṇṇamayā (sī. syā. pī.) ⟫ uḷārā, anekacittā satataṃ sunimmitā;
Paripūrā kaññāhi alaṅkatābhi, suvaṇṇakāyūradharāhi rāja.
162.
 ‘‘So saṅkhapālo taramānarūpo, pāsādamāruyha anomavaṇṇo;
Sahassathambhaṃ atulānubhāvaṃ, yatthassa  bhariyā mahesī ahosi.
163.
 ‘‘Ekā  ca nārī taramānarūpā, ādāya veḷuriyamayaṃ mahagghaṃ;
Subhaṃ maṇiṃ jātimantūpapannaṃ, acoditā āsanamabbhihāsi.
164.
 ‘‘Tato maṃ urago hatthe gahetvā, nisīdayī pāmukhaāsanasmiṃ;
Idamāsanaṃ atra bhavaṃ nisīdatu, bhavañhi me aññataro garūnaṃ.
165.
 ‘‘Aññā ca nārī taramānarūpā, ādāya vāriṃ upasaṅkamitvā;
Pādāni pakkhālayī me janinda, bhariyāva ⟪ bhariyā ca (pī.) ⟫ bhattū patino piyassa.
166.
 ‘‘Aparā ca nārī taramānarūpā, paggayha sovaṇṇamayāya ⟪ sovaṇṇamayā (pī.) ⟫ pātiyā;
Anekasūpaṃ vividhaṃ viyañjanaṃ, upanāmayī bhatta manuññarūpaṃ.
167.
 ‘‘Turiyehi ⟪ tūriyehi (ka.) ⟫ maṃ bhārata bhuttavantaṃ, upaṭṭhahuṃ bhattu mano viditvā;
Tatuttariṃ ⟪ taduttariṃ (ka.) ⟫ maṃ nipatī mahantaṃ, dibbehi  kāmehi anappakehi.
168.
 ‘‘Bhariyā  mametā tisatā aḷāra, sabbattamajjhā padumuttarābhā;
Aḷāra etāssu te kāmakārā, dadāmi te tā paricārayassu.
169.
 ‘‘Saṃvaccharaṃ dibbarasānubhutvā, tadāssuhaṃ ⟪ tadassahaṃ (pī.) ⟫ uttarimajjhabhāsiṃ ⟪ uttari paccabhāsiṃ (sī. syā.), uttariṃ paccabhāsiṃ (pī.) ⟫;
Nāgassidaṃ kinti kathañca laddhaṃ, kathajjhagamāsi vimānaseṭṭhaṃ’’.
170.
 ‘‘Adhicca  laddhaṃ pariṇāmajaṃ te, sayaṃkataṃ udāhu devehi dinnaṃ;
Pucchāmi taṃ ⟪ te (pī.) ⟫ nāgarājetamatthaṃ, kathajjhagamāsi vimānaseṭṭhaṃ’’.
171.
 ‘‘Nādhicca laddhaṃ na pariṇāmajaṃ me, na sayaṃkataṃ nāpi devehi dinnaṃ;
Sakehi kammehi apāpakehi, puññehi me laddhamidaṃ vimānaṃ’’.
172.
 ‘‘Kiṃ te vataṃ kiṃ pana brahmacariyaṃ, kissa suciṇṇassa ayaṃ vipāko;
Akkhāhi me nāgarājetamatthaṃ, kathaṃ  nu te laddhamidaṃ vimānaṃ’’.
173.
 ‘‘Rājā ahosiṃ magadhānamissaro, duyyodhano nāma mahānubhāvo;
So ittaraṃ jīvitaṃ saṃviditvā, asassataṃ vipariṇāmadhammaṃ.
174.
 ‘‘Annañca pānañca pasannacitto, sakkacca dānaṃ vipulaṃ adāsiṃ ⟪ adāsi (pī.) ⟫;
Opānabhūtaṃ me gharaṃ tadāsi, santappitā samaṇabrāhmaṇā ca.
175.
⟪ ayaṃ gāthā pī. potthake natthi ⟫ ‘‘Mālañca gandhañca vilepanañca, padīpiyaṃ ⟪ padīpayaṃ (syā. ka.) ⟫ yānamupassayañca;
Acchādanaṃ seyyamathannapānaṃ, sakkacca dānāni adamha tattha ⟪ ayaṃ gāthā pī. potthake natthi ⟫.
176.
 ‘‘Taṃ  me vataṃ taṃ pana brahmacariyaṃ, tassa suciṇṇassa ayaṃ vipāko;
Teneva me laddhamidaṃ vimānaṃ, pahūtabhakkhaṃ bahuannapānaṃ’’;
‘‘Naccehi gītehi cupetarūpaṃ, ciraṭṭhitikaṃ na ca sassatāyaṃ.
177.
 ‘‘Appānubhāvā taṃ mahānubhāvaṃ, tejassinaṃ  hanti atejavanto;
Kimeva dāṭhāvudha kiṃ paṭicca, hatthatta ⟪ hatthattha (sī. syā. pī.) ⟫ māgacchi vanibbakānaṃ ⟪ vaṇibbakānaṃ (sī.) ⟫.
178.
 ‘‘Bhayaṃ nu te anvagataṃ mahantaṃ, tejo nu te nānvagaṃ dantamūlaṃ;
Kimeva dāṭhāvudha kiṃ paṭicca, kilesamāpajji vanibbakānaṃ’’.
179.
 ‘‘Na me bhayaṃ anvagataṃ mahantaṃ, tejo na sakkā mama tehi hantuṃ ⟪ tebhihantuṃ (syā. ka.) ⟫;
Satañca dhammāni sukittitāni, samuddavelāva duraccayāni.
180.
 ‘‘Cātuddasiṃ pañcadasiṃ aḷāra, uposathaṃ niccamupāvasāmi;
Athāgamuṃ soḷasa bhojaputtā, rajjuṃ gahetvāna daḷhañca pāsaṃ.
181.
 ‘‘Bhetvāna nāsaṃ atikassa ⟪ antakassa (ka.) ⟫ rajjuṃ, nayiṃsu maṃ samparigayha luddā;
Etādisaṃ dukkhamahaṃ titikkhaṃ ⟪ titikkhiṃ (pī.) ⟫, uposathaṃ appaṭikopayanto’’.
182.
 ‘‘Ekāyane  taṃ pathe addasaṃsu, balena  vaṇṇena cupetarūpaṃ;
Siriyā paññāya ca bhāvitosi, kiṃ patthayaṃ ⟪ kimatthiyaṃ (sī. syā. pī.) ⟫ nāga tapo karosi.
183.
 ‘‘Na puttahetū na dhanassa hetu, na āyuno cāpi aḷāra hetu;
Manussayoniṃ abhipatthayāno, tasmā parakkamma tapo karomi’’.
184.
 ‘‘Tvaṃ lohitakkho vihatantaraṃso, alaṅkato kappitakesamassu;
Surosito lohitacandanena, gandhabbarājāva disā pabhāsasi ⟪ pabhāsi (ka.) ⟫.
185.
 ‘‘Deviddhipattosi mahānubhāvo, sabbehi kāmehi samaṅgibhūto;
Pucchāmi taṃ nāgarājetamatthaṃ, seyyo ito kena manussaloko’’.
186.
 ‘‘Aḷāra nāññatra manussalokā, suddhī va saṃvijjati saṃyamo vā;
Ahañca laddhāna manussayoniṃ, kāhāmi jātimaraṇassa antaṃ’’.
187.
 ‘‘Saṃvaccharo  me vasato ⟪ vusito (pī.) ⟫ tavantike, annena pānena upaṭṭhitosmi;
Āmantayitvāna palemi nāga, cirappavuṭṭhosmi ⟪ cirappavuttho asmi (pī.) ⟫ ahaṃ janinda’’.
188.
 ‘‘Puttā ca dārā anujīvino ca ⟪ ca’nujīvino (syā. pī.) ⟫, niccānusiṭṭhā upatiṭṭhate taṃ;
Kaccinnu taṃ nābhisapittha ⟪ nābhisaṃsittha (syā. pī.) ⟫ koci, piyañhi me dassanaṃ tuyhaṃ ⟪ tuyha (pī.) ⟫ aḷāra’’.
189.
 ‘‘Yathāpi  mātū ca pitū agāre, putto piyo paṭivihito vaseyya ⟪ seyyo (pī.) ⟫;
Tatopi mayhaṃ idhameva seyyo, cittañhi te nāga mayī pasannaṃ’’.
190.
 ‘‘Maṇī mamaṃ vijjati lohitaṅko ⟪ lohitaṅgo (ka.) ⟫, dhanāharo maṇiratanaṃ uḷāraṃ;
Ādāya tvaṃ ⟪ taṃ (pī.) ⟫ gaccha sakaṃ niketaṃ, laddhā dhanaṃ taṃ maṇimossajassu’’.
191.
 ‘‘Diṭṭhā mayā mānusakāpi kāmā, asassatā vipariṇāmadhammā;
Ādīnavaṃ kāmaguṇesu disvā, saddhāyahaṃ pabbajitomhi rāja.
192.
 ‘‘Dumapphalānīva  patanti māṇavā, daharā ca vuddhā ca sarīrabhedā;
Etampi disvā pabbajitomhi rāja, apaṇṇakaṃ sāmaññameva seyyo’’.
193.
 ‘‘Addhā have sevitabbā sapaññā, bahussutā ye bahuṭhānacintino;
Nāgañca sutvāna tavañcaḷāra, kāhāmi puññāni anappakāni’’.
194.
 ‘‘Addhā have sevitabbā sapaññā, bahussutā ye bahuṭhānacintino;
Nāgañca sutvāna mamañca rāja, karohi puññāni anappakānī’’ti.
Saṅkhapālajātakaṃ catutthaṃ.

 525. Cūḷasutasomajātakaṃ (5)
195.
 ‘‘Āmantayāmi  nigamaṃ, mittāmacce parissaje ⟪ pārisajje (sī. syā.) ⟫;
Sirasmiṃ palitaṃ jātaṃ, pabbajjaṃ dāni rocahaṃ’’.
196.
 ‘‘Abhumme kathaṃ nu bhaṇasi, sallaṃ me deva urasi kappesi ⟪ kampesi (pī.) ⟫;
Sattasatā te bhariyā, kathaṃ  nu te tā bhavissanti’’.
197.
 ‘‘Paññāyihinti etā, daharā aññampi tā gamissanti;
Saggañcassa patthayāno, tena ahaṃ pabbajissāmi’’.
198.
 ‘‘Dulladdhaṃ me āsi sutasoma, yassa te homahaṃ mātā;
Yaṃ me vilapantiyā, anapekkho pabbajasi deva.
199.
 ‘‘Dulladdhaṃ me āsi sutasoma, yaṃ taṃ ahaṃ vijāyissaṃ;
Yaṃ me vilapantiyā, anapekkho pabbajasi deva’’.
200.
 ‘‘Ko nāmeso dhammo, sutasoma kā ca nāma pabbajjā;
Yaṃ no amhe jiṇṇe, anapekkho pabbajasi deva.
201.
 ‘‘Puttāpi tuyhaṃ bahavo, daharā appattayobbanā;
Mañjū tepi ⟪ te (sī. pī.) ⟫ taṃ apassantā, maññe  dukkhaṃ nigacchanti’’.
202.
 ‘‘Puttehi ca me etehi, daharehi appattayobbanehi;
Mañjūhi sabbehipi tumhehi, cirampi ṭhatvā vināsabhāvo’’ ⟪ vinābhāvo (sī. syā. pī.) ⟫.
203.
 ‘‘Chinnaṃ  nu tuyhaṃ hadayaṃ, adu te ⟪ ādu (sī. pī.), ādū (syā.) ⟫ karuṇā ca natthi amhesu;
Yaṃ no vikandantiyo ⟪ vikkandantiyo (sī.) ⟫, anapekkho pabbajasi deva’’.
204.
 ‘‘Na ca mayhaṃ chinnaṃ hadayaṃ, atthi karuṇāpi mayhaṃ tumhesu;
Saggañca patthayāno, tena ahaṃ ⟪ tenāhaṃ (sī. syā.), tenamahaṃ (pī.) ⟫ pabbajissāmi’’.
205.
 ‘‘Dulladdhaṃ me āsi, sutasoma yassa te ahaṃ bhariyā;
Yaṃ me vilapantiyā, anapekkho pabbajasi deva.
206.
 ‘‘Dulladdhaṃ me āsi, sutasoma yassa te ahaṃ bhariyā;
Yaṃ me kucchipaṭisandhiṃ ⟪ maṃ kucchimatiṃ santiṃ (pī.) ⟫, anapekkho  pabbajasi deva.
207.
 ‘‘Paripakko me gabbho, kucchigato yāva naṃ vijāyāmi;
Māhaṃ ekā vidhavā, pacchā dukkhāni addakkhiṃ’’.
208.
 ‘‘Paripakko te gabbho, kucchigato iṅgha tvaṃ ⟪ tva (sī.), naṃ (pī.) ⟫ vijāyassu;
Puttaṃ anomavaṇṇaṃ, taṃ hitvā pabbajissāmi’’.
209.
 ‘‘Mā  tvaṃ cande rudi, mā soci vanatimiramattakkhi;
Āroha varapāsādaṃ ⟪ ca pāsādaṃ (pī.) ⟫, anapekkho ahaṃ gamissāmi’’.
210.
 ‘‘Ko  taṃ amma kopesi, kiṃ rodasi pekkhasi ca maṃ bāḷhaṃ;
Kaṃ avajjhaṃ ghātemi ⟪ ghātemi kaṃ avajjhaṃ (pī.), taṃ avajjhaṃ ghātemi (ka.) ⟫, ñātīnaṃ udikkhamānānaṃ’’.
211.
 ‘‘Na hi so sakkā hantuṃ, vijitāvī ⟪ jīvitāvī (pī.) ⟫ yo maṃ tāta kopesi;
Pitā te maṃ tāta avaca, anapekkho  ahaṃ gamissāmi’’.
212.
 ‘‘Yohaṃ pubbe niyyāmi, uyyānaṃ mattakuñjare ca yodhemi;
Sutasome pabbajite, kathaṃ nu dāni karissāmi’’.
213.
 ‘‘Mātucca ⟪ mātu ca (sī. syā.) ⟫ me rudantyā ⟪ rudatyā (pī.) ⟫, jeṭṭhassa ca bhātuno akāmassa;
Hatthepi te gahessaṃ, na hi gacchasi ⟪ gañchisi (pī.) ⟫ no akāmānaṃ’’.
214.
 ‘‘Uṭṭhehi tvaṃ dhāti, imaṃ kumāraṃ ramehi aññattha;
Mā me paripanthamakāsi ⟪ makā (sī. pī.) ⟫, saggaṃ mama patthayānassa’’.
215.
 ‘‘Yaṃ nūnimaṃ dadeyyaṃ ⟪ jaheyyaṃ (pī.) ⟫ pabhaṅkaraṃ, ko nu me imināttho ⟪ ko nu me iminā attho (sī. syā.), ko nu me nattho (pī.) ⟫;
Sutasome pabbajite, kiṃ nu menaṃ karissāmi’’.
216.
 ‘‘Koso  ca tuyhaṃ vipulo, koṭṭhāgārañca tuyhaṃ paripūraṃ;
Pathavī ca tuyhaṃ vijitā, ramassu  mā pabbaji ⟪ pabbajassu (sī.), pabbaja (pī.) ⟫ deva’’.
217.
 ‘‘Koso ca mayhaṃ vipulo, koṭṭhāgārañca mayhaṃ paripūraṃ;
Pathavī ca mayhaṃ vijitā, taṃ hitvā pabbajissāmi’’.
218.
 ‘‘Mayhampi dhanaṃ pahūtaṃ, saṅkhātuṃ ⟪ saṅkhyātuṃ (sī.) ⟫ nopi deva sakkomi;
Taṃ te dadāmi sabbampi ⟪ taṃ deva te dadāmi sabbampi (sī.), taṃ te dadāmi sabbaṃ (pī.) ⟫, ramassu mā pabbaji deva’’.
219.
 ‘‘Jānāmi ⟪ jānāmi te (sī. syā.) ⟫ dhanaṃ pahūtaṃ, kulavaddhana pūjito tayā casmi;
Saggañca patthayāno, tena ahaṃ pabbajissāmi’’.
220.
 ‘‘Ukkaṇṭhitosmi bāḷhaṃ, arati maṃ somadatta āvisati ⟪ āvīsati (ka.) ⟫;
Bahukāpi ⟪ bahukā hi (sī. syā.) ⟫ me antarāyā, ajjevāhaṃ pabbajissāmi’’.
221.
 ‘‘Idañca tuyhaṃ rucitaṃ, sutasoma ajjeva dāni tvaṃ pabbaja;
Ahampi pabbajissāmi, na  ussahe tayā vinā ahaṃ ṭhātuṃ’’.
222.
 ‘‘Na hi sakkā pabbajituṃ, nagare na hi paccati janapade ca’’;
‘‘Sutasome pabbajite, kathaṃ nu dāni karissāma’’.
223.
 ‘‘Upanīyatidaṃ maññe, parittaṃ udakaṃva caṅkavāramhi;
Evaṃ suparittake jīvite, na ca pamajjituṃ kālo.
224.
 ‘‘Upanīyatidaṃ  maññe, parittaṃ udakaṃva caṅkavāramhi;
Evaṃ suparittake jīvite, andhabālā ⟪ atha bālā (sī. syā. pī.) ⟫ pamajjanti.
225.
 ‘‘Te vaḍḍhayanti nirayaṃ, tiracchānayoniñca pettivisayañca;
Taṇhāya bandhanabaddhā, vaḍḍhenti asurakāyaṃ’’.
226.
 ‘‘Ūhaññate  rajaggaṃ, avidūre pubbakamhi ca ⟪ pupphakamhi ca (sī. pī.) ⟫ pāsāde;
Maññe no kesā chinnā, yasassino  dhammarājassa’’.
227.
 ‘‘Ayamassa pāsādo, sovaṇṇa ⟪ sovaṇṇo (pī.) ⟫ pupphamālyavītikiṇṇo;
Yahi ⟪ yamhi (pī.) ⟫ manuvicari rājā, parikiṇṇo itthāgārehi.
228.
 ‘‘Ayamassa pāsādo, sovaṇṇapupphamālyavītikiṇṇo;
Yahimanuvicari rājā, parikiṇṇo ñātisaṅghena.
229.
 ‘‘Idamassa kūṭāgāraṃ, sovaṇṇapupphamālyavītikiṇṇaṃ;
Yahimanuvicari rājā, parikiṇṇo itthāgārehi.
230.
 ‘‘Idamassa kūṭāgāraṃ, sovaṇṇa ⟪ sovaṇṇaṃ (pī.) ⟫ pupphamālyavītikiṇṇaṃ;
Yahimanuvicari rājā, parikiṇṇo ñātisaṅghena.
231.
 ‘‘Ayamassa asokavanikā, supupphitā sabbakālikā rammā;
Yahimanuvicari rājā, parikiṇṇo  itthāgārehi.
232.
 ‘‘Ayamassa asokavanikā, supupphitā sabbakālikā rammā;
Yahimanuvicari rājā, parikiṇṇo ñātisaṅghena.
233.
 ‘‘Idamassa uyyānaṃ, supupphitaṃ sabbakālikaṃ rammaṃ;
Yahimanuvicari rājā, parikiṇṇo itthāgārehi.
234.
 ‘‘Idamassa uyyānaṃ, supupphitaṃ sabbakālikaṃ rammaṃ;
Yahimanuvicari rājā, parikiṇṇo ñātisaṅghena.
235.
 ‘‘Idamassa kaṇikāravanaṃ, supupphitaṃ sabbakālikaṃ rammaṃ;
Yahimanuvicari rājā, parikiṇṇo itthāgārehi.
236.
 ‘‘Idamassa kaṇikāravanaṃ, supupphitaṃ sabbakālikaṃ rammaṃ;
Yahimanuvicari rājā, parikiṇṇo  ñātisaṅghena.
237.
 ‘‘Idamassa pāṭalivanaṃ ⟪ pāṭalīvanaṃ (sī.) ⟫, supupphitaṃ sabbakālikaṃ rammaṃ;
Yahimanuvicari rājā, parikiṇṇo itthāgārehi.
238.
 ‘‘Idamassa pāṭalivanaṃ, supupphitaṃ sabbakālikaṃ rammaṃ;
Yahimanuvicari rājā, parikiṇṇo ñātisaṅghena.
239.
 ‘‘Idamassa  ambavanaṃ, supupphitaṃ sabbakālikaṃ rammaṃ;
Yahimanuvicari rājā, parikiṇṇo itthāgārehi.
240.
 ‘‘Idamassa ambavanaṃ, supupphitaṃ sabbakālikaṃ rammaṃ;
Yahimanuvicari rājā, parikiṇṇo ñātisaṅghena.
241.
 ‘‘Ayamassa pokkharaṇī, sañchannā aṇḍajehi vītikiṇṇā;
Yahimanuvicari rājā, parikiṇṇo  itthāgārehi.
242.
 ‘‘Ayamassa pokkharaṇī, sañchannā aṇḍajehi vītikiṇṇā;
Yahimanuvicari rājā, parikiṇṇo ñātisaṅghena’’.
243.
 ‘‘Rājā vo kho ⟪ rājā kho (sī. syā. pī.) ⟫ pabbajito, sutasomo rajjaṃ imaṃ pahatvāna ⟪ pahantvāna (syā. ka.) ⟫;
Kāsāyavatthavasano, nāgova ekako ⟪ ekakova (sī.) ⟫ carati’’.
244.
 ‘‘Māssu pubbe ratikīḷitāni, hasitāni ca anussarittha ⟪ anussarittho (pī.) ⟫;
Mā vo kāmā haniṃsu, rammaṃ hi ⟪ surammañhi (syā. ka.) ⟫ sudassanaṃ ⟪ sudassanaṃ nāma (sī.) ⟫ nagaraṃ.
245.
 ‘‘Mettacittañca ⟪ mettañca (pī.) ⟫ bhāvetha, appamāṇaṃ divā ca ratto ca;
Agacchittha ⟪ atha gañchittha (sī. syā. pī.) ⟫ devapura, āvāsaṃ puññakammina’’nti ⟪ puññakammānanti (pī.) ⟫.
Cūḷasutasomajātakaṃ pañcamaṃ.
Cattālīsanipātaṃ niṭṭhitaṃ.
Tassuddānaṃ –
Suvapaṇḍitajambukakuṇḍalino , varakaññamalambusajātakañca;
Pavaruttamasaṅkhasirīvhayako, sutasomaarindhamarājavaro.
