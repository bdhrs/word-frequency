

 paṭibhānavatā loka vohāramanusārinā
tatocitya samullāsa vedinā kavinā paraṃ

 ṭhāyisambandhino bhāva vibhāvā sānubhāvakā
sambajjhanti nibandhā te rasassādāya sādhunaṃ


 citta vutti visesā tu bhāvayanti rase yato
ratyādayo tato bhāva saddena parikittitā


 virodhināññabhāvena yo bhāvo na tirohito
sīlena tiṭṭhaticceso ṭhāyībhāvoti saddito


 rati hasso ca soko ca
kodhu ssāhā bhayaṃpi ca
jigucchā vimhayo ceva samo ca nava ṭhāyino


 tirobhāvā vibhāvādi visesanābhimukhyato
ye te caranti sīlena te honti byabhicārino


 nibbedo  takka saṅkā sama
dhiti jaḷatā dīnatu ggā lasattaṃ
suttaṃ tāso gilānu ssuka harisa
sati ssā visādā bahitthā 
cintā gabbā pamāro marisa mada
matu mmāda mohā vibodho
niddā vegā sabilaṃ maraṇa
capalatā  byādhi tettiṃsa mete


 samāhitattappabhavaṃ sattaṃ tenopapāditā
sattikā pyanubhāvatte visuṃ bhāvā bhavanti te


 thambho paḷaya romañcā tathā seda ssu vepathu
vevaṇṇiyaṃ visaratā bhāvāṭṭhete tu sattikā

 yadā ratyādayo bhāvā ṭhitisīlā na honti ce
tadā sabbepi te bhāvā bhavanti byabhicārino

vibhāvo kāraṇaṃ tesu ppattiyuddīpane tathā
yo siyā bodhako tesaṃ
anubhāvoya mīrito

 nekahetuṃ manovutti visesañca vibhāvituṃ
bhāvaṃ vibhāvānubhāvā vaṇṇiyā bandhane phuṭaṃ

 savibhāvānubhāvehi bhāvā te te yathārahaṃ
vaṇṇanīyā yathocityaṃ lokarūpānugāminā

 citta  vutti visesattā mānasā sattikāṅgato
bahi nissaṭa sedādi anubhāvehi vaṇṇiyā


 sāmājikāna mānando yo bandhatthānusārinaṃ
rasīyatīti taññūhi raso nāmāyamīrito


 savibhāvā nubhāvehi sattikabyabhicāribhi
assādiyatta mānīya māno ṭhāyeva so raso

 siṅgārahassakaruṇā ruddavīrabhayānakā
bībhacchabbhutasantā ca rasā ṭhāyīna nukkamā

 dukkharūpeya mānando kathaṃ nu karuṇādike
siyā sotūnamānando
soko vessantarassa hi


 rammadesa kalā kāla vesādi paṭisevanā
yuvānaññoññarattānaṃ pamodo rati ruccate

 yutyā bhāvānubhāvā te nibandhā posayanti naṃ
sopyayoga vippayoga sambhogānaṃ vasā tidhā


 vikārākatiādīhi attano tha parassa vā
hasso niddā samālasya mucchādibyabhicāribhi
paripose siyā hasso bhiyyotthipabhutīnaṃ so


 sita miha vikāsi nayanaṃ
kiñcālakkhiya dijaṃ tu taṃ hasitaṃ
madhurassaraṃ vihasitaṃ aṃsasirokampamupahasitaṃ

apahasitaṃ sajalakkhi vikkhittaṅgaṃ bhavatyatihasitaṃ
dve dve kathitā cesaṃ
jeṭṭhe  majjhedhame ca kamaso


 sokarūpo tu karuṇo niṭṭhappattiṭṭha nāsato
tatthānubhāvā rudita paḷayatthambhakādayo
visādālasyamaraṇa cintādī byabhicārino


 kodho macchariyādīhi pose tāsa madādibhi
nayanāruṇatādīhi ruddo nāma raso bhave


 patāpa vikkamādīhu ssāho vīroti saññito
raṇadānadayāyogā vīroyaṃ tividho bhave
tevānubhāvā dhitima tyādayo byabhicārino


 vikārāsanisattādi bhayukkaṃso bhayānako
sedādayo nubhāvettha tāsādī byabhicārino


 jigucchā rudhirādīhi pūtyādīhi virāgato
bībhaccho khobhanubbegī kamena karuṇāyuto
nāsā vikūṇanādīhi saṅkādīhissa posanaṃ


 ati loka padatthehi vimhayoyaṃ rasobbhuto
tassānubhāvā sedassu sādhuvādādayo siyuṃ
tāsāvegadhitippaññā hontettha byabhicārino


 ṭhāyībhāvo samo mettā dayāmodādi sambhavo
bhāvādīhi tadukkaṃso santo santa nisevito
iti saṅgharakkhita mahāsāmiviracite subodhālaṅkāre
rasabhāvāvabodho nāma
pañcamo paricchedo
subodhālaṅkāro samatto
