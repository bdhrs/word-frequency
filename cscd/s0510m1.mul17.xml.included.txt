


 pabbate  himavantamhi mahājātassaro ahu
tatthajo rakkhaso āsiṃ ghorarūpo mahabbalo

 kumudaṃ pupphate tattha cakkamattāni jāyare
ocināmi ca taṃ pupphaṃ balino samitiṃ tadā

 atthadassī  tu bhagavā dvipadindo narāsabho
pupphasaṅkocitaṃ  disvā āgacchi mama santikaṃ

 upāgatañca sambuddhaṃ devadevaṃ narāsabhaṃ
sabbañca pupphaṃ paggayha buddhassa abhiropayiṃ

 yāvatā himavantantā parisā sā  tadā ahu
tāvacchadanasampanno agamāsi tathāgato

 aṭṭhārase kappasate yaṃ pupphamabhiropayiṃ
duggatiṃ nābhijānāmi buddhapūjāyidaṃ phalaṃ

 ito pannarase kappe sattāhesuṃ janādhipā
sahassarathanāmā te cakkavattī mahabbalā

 paṭisambhidā catasso vimokkhāpi ca aṭṭhime
chaḷabhiññā sacchikatā kataṃ buddhassa sāsanaṃ
itthaṃ  sudaṃ āyasmā kumudamāliyo thero imā gāthāyo abhāsitthāti
kumudamāliyattherassāpadānaṃ paṭhamaṃ


 koṇḍaññassa  bhagavato lokajeṭṭhassa tādino
ārohatthāya pāsādaṃ nisseṇī kāritā mayā

 tena  cittappasādena anubhotvāna sampadā
dhāremi antimaṃ dehaṃ sammāsambuddhasāsane

 ekattiṃsamhi kappānaṃ sahassamhi tayo ahuṃ 
sambahulā nāma rājāno cakkavattī mahabbalā

 paṭisambhidā catasso kataṃ buddhassa sāsanaṃ
itthaṃ sudaṃ āyasmā nisseṇidāyako thero imā gāthāyo abhāsitthāti
nisseṇidāyakattherassāpadānaṃ dutiyaṃ


 migaluddo  pure āsiṃ araññe kānane ahaṃ
vipassiṃ addasaṃ buddhaṃ devadevaṃ narāsabhaṃ

 rattikaṃ  pupphitaṃ disvā kuṭajaṃ dharaṇīruhaṃ
samūlaṃ paggahetvāna upanesiṃ mahesino

 ekanavutito kappe yaṃ pupphamabhiropayiṃ
duggatiṃ nābhijānāmi pupphadānassidaṃ phalaṃ

 ito ca aṭṭhame kappe suppasannasanāmako
sattaratanasampanno rājāhosiṃ mahabbalo

 paṭisambhidā catasso kataṃ buddhassa sāsanaṃ
itthaṃ sudaṃ āyasmā rattipupphiyo thero imā gāthāyo abhāsitthāti
rattipupphiyattherassāpadānaṃ tatiyaṃ


 vipassino  bhagavato udapāno kato mayā
piṇḍapātañca datvāna  niyyādesimahaṃ tadā

 ekanavutito  kappe yaṃ kammamakariṃ tadā
duggatiṃ nābhijānāmi udapānassidaṃ phalaṃ

 paṭisambhidā catasso kataṃ buddhassa sāsanaṃ
itthaṃ  sudaṃ āyasmā udapānadāyako thero imā gāthāyo abhāsitthāti
udapānadāyakattherassāpadānaṃ catutthaṃ


 nibbute lokanāthamhi padumuttaranāyake
pasannacitto sumano sīhāsanamadāsahaṃ

 bahūhi gandhamālehi diṭṭhadhammasukhāvahe
tattha pūjañca katvāna nibbāyati bahujjano

 pasannacitto  sumano vanditvā bodhimuttamaṃ
kappānaṃ satasahassaṃ duggatiṃ nupapajjahaṃ

 pannarasasahassamhi kappānaṃ aṭṭha āsu te 
siluccayasanāmā ca rājāno cakkavattino

 paṭisambhidā catasso kataṃ buddhassa sāsanaṃ
itthaṃ sudaṃ āyasmā sīhāsanadāyako thero imā gāthāyo abhāsitthāti
sīhāsanadāyakattherassāpadānaṃ pañcamaṃ


 anomadassī  bhagavā dvipadindo narāsabho
diṭṭhadhammasukhatthāya abbhokāsamhi caṅkami

 uddhate  pāde pupphāni sobhaṃ muddhani tiṭṭhare
pasannacitto sumano vanditvā pupphamokiriṃ

 vīsakappasahassamhi ito pañca janā ahuṃ
pupphacchadaniyā nāma cakkavattī mahabbalā

 paṭisambhidā catasso kataṃ buddhassa sāsanaṃ
itthaṃ sudaṃ āyasmā maggadattiko thero imā gāthāyo abhāsitthāti
maggadattikattherassāpadānaṃ chaṭṭhaṃ


 padumuttarassa munino saḷale bodhimuttame
pasannacitto sumano ekadīpaṃ adāsahaṃ

 bhave nibbattamānamhi nibbatte puññasañcaye
duggatiṃ nābhijānāmi dīpadānassidaṃ phalaṃ

 soḷase  kappasahasse ito te caturo janā
candābhā nāma nāmena cakkavattī mahabbalā

 paṭisambhidā catasso kataṃ buddhassa sāsanaṃ
itthaṃ sudaṃ āyasmā ekadīpiyo thero imā gāthāyo abhāsitthāti
ekadīpiyattherassāpadānaṃ sattamaṃ
navamaṃ bhāṇavāraṃ


 orena  himavantassa nadikā sampavattatha
tassā cānupakhettamhi sayambhū vasate tadā

 maṇiṃ  paggayha pallaṅkaṃ sādhucittaṃ manoramaṃ
pasannacitto sumano buddhassa abhiropayiṃ

 catunnavutito  kappe yaṃ maṇiṃ abhiropayiṃ
duggatiṃ nābhijānāmi buddhapūjāyidaṃ phalaṃ

 ito ca dvādase kappe sataraṃsīsanāmakā
aṭṭha te āsuṃ rājāno cakkavattī mahabbalā

 paṭisambhidā catasso kataṃ buddhassa sāsanaṃ
itthaṃ  sudaṃ āyasmā maṇipūjako thero imā gāthāyo abhāsitthāti
maṇipūjakattherassāpadānaṃ aṭṭhamaṃ


 nagare bandhumatiyā vejjo āsiṃ susikkhito
āturānaṃ sadukkhānaṃ mahājanasukhāvaho

 byādhitaṃ samaṇaṃ disvā sīlavantaṃ mahājutiṃ
pasannacitto sumano bhesajjamadadiṃ tadā

 arogo āsi teneva samaṇo saṃvutindriyo
asoko nāma nāmena upaṭṭhāko vipassino

 ekanavutito kappe yaṃ osadhamadāsahaṃ
duggatiṃ nābhijānāmi bhesajjassa idaṃ phalaṃ

 ito ca aṭṭhame kappe sabbosadhasanāmako
sattaratanasampanno cakkavattī mahabbalo

 paṭisambhidā catasso kataṃ buddhassa sāsanaṃ
itthaṃ sudaṃ āyasmā tikicchako thero imā gāthāyo abhāsitthāti
tikicchakattherassāpadānaṃ navamaṃ


 vessabhumhi  bhagavati ahosārāmiko ahaṃ
pasannacitto sumano upaṭṭhiṃ saṅghamuttamaṃ

 ekattiṃse  ito kappe yaṃ kammamakariṃ tadā
duggatiṃ nābhijānāmi upaṭṭhānassidaṃ phalaṃ

 ito te sattame kappe sattevāsuṃ samodakā
sattaratanasampannā cakkavattī mahabbalā

 paṭisambhidā catasso kataṃ buddhassa sāsanaṃ
itthaṃ sudaṃ āyasmā saṅghupaṭṭhāko thero imā gāthāyo abhāsitthāti
saṅghupaṭṭhākattherassāpadānaṃ dasamaṃ
kumudavaggo aṭṭhārasamo
tassuddānaṃ 
kumudo atha nisseṇī rattiko udapānado
sīhāsanī maggadado ekadīpī maṇippado
tikicchako upaṭṭhāko ekapaññāsa gāthakāti
