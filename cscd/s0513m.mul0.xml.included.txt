 namo tassa bhagavato arahato sammāsambuddhassa







 apaṇṇakaṃ  ṭhānameke dutiyaṃ āhu takkikā
etadaññāya medhāvī taṃ gaṇhe yadapaṇṇakanti 
apaṇṇakajātakaṃ paṭhamaṃ


 akilāsuno  vaṇṇupathe  khaṇantā udaṅgaṇe tattha papaṃ avinduṃ
evaṃ munī vīriya  balūpapanno akilāsu vinde hadayassa santinti
vaṇṇupathajātakaṃ dutiyaṃ


 idha  ce naṃ  virādhesi saddhammassa niyāmataṃ 
ciraṃ tvaṃ anutappesi  serivāyaṃva vāṇijoti
serivavāṇijajātakaṃ tatiyaṃ


 appakenapi medhāvī pābhatena vicakkhaṇo
samuṭṭhāpeti attānaṃ aṇuṃ aggiṃva sandhamanti
cūḷa  seṭṭhijātakaṃ catutthaṃ


 kimagghati taṇḍulanāḷikāya assāna mūlāya vadehi rāja 
bārāṇasiṃ santarabāhirato  ayamagghati taṇḍulanāḷikāti 
taṇḍulanāḷijātakaṃ pañcamaṃ


 hiriottappasampannā  sukkadhammasamāhitā
santo sappurisā loke devadhammāti vuccareti
devadhammajātakaṃ chaṭṭhaṃ


 putto tyāhaṃ mahārāja tvaṃ maṃ posa janādhipa
aññepi devo poseti kiñca  devo sakaṃ pajanti
kaṭṭhahāri  jātakaṃ sattamaṃ


 api  ataramānānaṃ phalāsāva samijjhati
vipakkabrahmacariyosmi evaṃ jānāhi gāmaṇīti
gāmaṇijātakaṃ aṭṭhamaṃ


 uttamaṅgaruhā mayhaṃ ime jātā vayoharā
pātubhūtā devadūtā pabbajjāsamayo mamāti
maghadeva  jātakaṃ navamaṃ


 yañca  aññe na rakkhanti yo ca aññe na rakkhati
sa ve rāja sukhaṃ seti kāmesu anapekkhavāti
sukhavihārijātakaṃ dasamaṃ
apaṇṇakavaggo paṭhamo
tassuddānaṃ 
varāpaṇṇaka vaṇṇupatha serivaro suvicakkhaṇa taṇḍulanāḷikassā
hiri puttavaruttagāmaṇinā yo ca na rakkhati tena dasāti



 hoti sīlavataṃ attho paṭisanthāra  vuttinaṃ
lakkhaṇaṃ passa āyantaṃ ñātisaṅghapurakkhataṃ 
atha passasimaṃ kāḷaṃ suvihīnaṃva ñātibhīti
lakkhaṇamigajātakaṃ paṭhamaṃ


 nigrodhameva  seveyya na sākhamupasaṃvase
nigrodhasmiṃ mataṃ seyyo yañce sākhasmi  jīvitanti
nigrodhamigajātakaṃ dutiyaṃ


 dhiratthu kaṇḍinaṃ sallaṃ purisaṃ gāḷhavedhinaṃ
dhiratthu taṃ janapadaṃ yatthitthī pariṇāyikā
te cāpi dhikkitā  sattā ye itthīnaṃ vasaṃgatāti
kaṇḍijātakaṃ tatiyaṃ


 na kiratthi rasehi pāpiyo āvāsehi va  santhavehi vā
vātamigaṃ gahananissitaṃ  vasamānesi rasehi sañjayoti
vātamigajātakaṃ catutthaṃ


 aṭṭhakkhuraṃ kharādiye migaṃ vaṅkātivaṅkinaṃ
sattahi  kālātikkantaṃ  na naṃ ovaditussaheti
kharādiyajātakaṃ pañcamaṃ


 migaṃ  tipallattha  manekamāyaṃ aṭṭhakkhuraṃ aḍḍharattāpapāyiṃ 
ekena sotena chamāssasanto chahi kalāhitibhoti  bhāgineyyoti
tipallatthamigajātakaṃ chaṭṭhaṃ


 kāḷe  vā yadi vā juṇhe yadā vāyati māluto
vātajāni hi sītāni ubhotthamaparājitāti
mālutajātakaṃ sattamaṃ


 evaṃ ce sattā jāneyyuṃ dukkhāyaṃ jātisambhavo
na pāṇo pāṇinaṃ haññe pāṇaghātī hi socatīti
matakabhattajātakaṃ aṭṭhamaṃ


 sace  mucce  pecca mucce  muccamāno hi bajjhati
na hevaṃ dhīrā muccanti mutti bālassa bandhananti
āyācitabhattajātakaṃ navamaṃ


 disvā padamanuttiṇṇaṃ disvānotaritaṃ padaṃ
naḷena vāriṃ pissāma  neva  maṃ tvaṃ vadhissasīti
naḷapānajātakaṃ dasamaṃ
sīlavaggo dutiyo
tassuddānaṃ 
atha  lakkhaṇa sākha dhiratthu puna na kiratthi rasehi kharādiyā
atibhoti vara  māluta pāṇa muccena naḷaavhayanena bhavanti dasāti



 ñātametaṃ  kuruṅgassa yaṃ tvaṃ sepaṇṇi siyyasi 
aññaṃ  sepaṇṇi gacchāmi na me te ruccate phalanti
kuruṅgamigajātakaṃ paṭhamaṃ


 ye kukkurā rājakulamhi vaddhā koleyyakā vaṇṇabalūpapannā
teme na vajjhā mayamasma vajjhā nāyaṃ saghaccā dubbalaghātikāyanti
kukkurajātakaṃ dutiyaṃ


 api passena semāno sallebhi sallalīkato
seyyova vaḷavā gojo  yuñja maññeva sārathīti
gojānīya  jātakaṃ tatiyaṃ


 yadā yadā yattha yadā yattha yattha yadā yadā
ājañño kurute vegaṃ hāyanti tattha vāḷavāti
ājaññajātakaṃ catutthaṃ


 aññamaññehi  titthehi assaṃ pāyehi sārathi
accāsanassa puriso pāyāsassapi tappatīti
titthajātakaṃ pañcamaṃ


 purāṇacorāna  vaco nisamma mahiḷāmukho pothayamanvacārī
susaññatānañhi vaco nisamma gajuttamo sabbaguṇesu aṭṭhāti
mahiḷāmukhajātakaṃ chaṭṭhaṃ


 nālaṃ kabaḷaṃ padātave na ca piṇḍaṃ na kuse na ghaṃsituṃ
maññāmi abhiṇhadassanā nāgo snehamakāsi  kukkureti
abhiṇhajātakaṃ sattamaṃ


 manuññameva  bhāseyya nāmanuññaṃ kudācanaṃ
manuññaṃ bhāsamānassa garuṃ bhāraṃ udaddhari
dhanañca naṃ alābhesi tena cattamano ahūti
nandivisālajātakaṃ aṭṭhamaṃ


 yato yato garu dhuraṃ yato gambhīravattanī
tadāssu kaṇhaṃ yuñjanti svāssu taṃ vahate dhuranti
kaṇhajātakaṃ navamaṃ


 mā  munikassa pihayi āturannāni bhuñjati
appossukko bhusaṃ khāda etaṃ dīghāyulakkhaṇanti
munikajātakaṃ dasamaṃ
kuruṅgavaggo tatiyo
tassuddānaṃ 
kuruṅgassa  kukkuragojavaro puna vāḷavassasirivhayano 
mahiḷāmukhanāmanuññavaro vahate dhura munikena dasāti



 kulāvakā  mātali simbalismiṃ īsāmukhena parivajjayassu
kāmaṃ cajāma asuresu pāṇaṃ mā me dijā vikkulavā  ahesunti
kulāvakajātakaṃ paṭhamaṃ


 rudaṃ manuññaṃ rucirā ca piṭṭhi veḷuriyavaṇṇūpanibhā  ca gīvā
byāmamattāni ca pekhuṇāni naccena te dhītaraṃ no dadāmīti
naccajātakaṃ dutiyaṃ


 sammodamānā  gacchanti jālamādāya pakkhino
yadā te vivadissanti tadā ehinti me vasanti
sammodamānajātakaṃ tatiyaṃ


 na  maṃ sītaṃ na maṃ uṇhaṃ na maṃ jālasmi bādhanaṃ
yañca maṃ maññate macchī aññaṃ so ratiyā gatoti
macchajātakaṃ catutthaṃ


 santi  pakkhā apatanā santi pādā avañcanā
mātāpitā ca nikkhantā jātaveda paṭikkamāti
vaṭṭakajātakaṃ pañcamaṃ


 yaṃ nissitā jagatiruhaṃ vihaṅgamā svāyaṃ aggiṃ pamuñcati
disā bhajatha vakkaṅgā  jātaṃ saraṇato bhayanti
sakuṇajātakaṃ chaṭṭhaṃ


 ye vuḍḍha  mapacāyanti narā dhammassa kovidā
diṭṭheva dhamme pāsaṃsā samparāye ca suggatīti
tittirajātakaṃ sattamaṃ


 nāccantaṃ  nikatippañño nikatyā sukhamedhati
ārādheti nikatippañño  bako kakkaṭakāmivāti
bakajātakaṃ aṭṭhamaṃ


 maññe  sovaṇṇayo rāsi soṇṇamālā ca nandako
yattha dāso āmajāto ṭhito thullāni  gajjatīti
nandajātakaṃ navamaṃ


 kāmaṃ  patāmi nirayaṃ uddhaṃpādo avaṃsiro
nānariyaṃ karissāmi handa piṇḍaṃ paṭiggahāti
khadiraṅgārajātakaṃ dasamaṃ
kulāvakavaggo catuttho
tassuddānaṃ 
sirimātali dhītara pakkhivaro ratiyāgato mātāpitā ca puna
jagatīruha vuḍḍha sukakkaṭako tathā nandakapiṇḍavarena dasāti



 yo  atthakāmassa hitānukampino ovajjamāno na karoti sāsanaṃ
ajiyā pādamolamba  mittako viya socatīti
losakajātakaṃ paṭhamaṃ


 yo  atthakāmassa hitānukampino ovajjamāno na karoti sāsanaṃ
kapotakassa vacanaṃ akatvā amittahatthatthagatova setīti
kapotajātakaṃ dutiyaṃ


 yo atthakāmassa hitānukampino ovajjamāno na karoti sāsanaṃ
evaṃ so nihato seti veḷukassa yathā pitāti
veḷukajātakaṃ tatiyaṃ


 seyyo  amitto matiyā upeto na tveva mitto mativippahīno
makasaṃ vadhissanti hi eḷamūgo putto pitu abbhidā uttamaṅganti
makasajātakaṃ catutthaṃ


 seyyo amitto medhāvī yañce bālānukampako
passa rohiṇikaṃ jammiṃ mātaraṃ hantvāna socatīti
rohiṇijātakaṃ pañcamaṃ


 na ve anatthakusalena atthacariyā sukhāvahā
hāpeti atthaṃ dummedho kapi ārāmiko yathāti
ārāmadūsakajātakaṃ chaṭṭhaṃ


 na  ve anatthakusalena atthacariyā sukhāvahā
hāpeti atthaṃ dummedho koṇḍañño vāruṇiṃ yathāti
vāruṇidūsakajātakaṃ sattamaṃ


 anupāyena  yo atthaṃ icchati so vihaññati
cetā haniṃsu vedabbaṃ  sabbe te byasanamajjhagūti
vedabba  jātakaṃ aṭṭhamaṃ


 nakkhattaṃ  paṭimānentaṃ attho bālaṃ upaccagā
attho atthassa nakkhattaṃ kiṃ karissanti tārakāti
nakkhattajātakaṃ navamaṃ


 dummedhānaṃ sahassena yañño me upayācito
idāni khohaṃ yajissāmi bahu  adhammiko janoti
dummedhajātakaṃ dasamaṃ
atthakāmavaggo pañcamo
tassuddānaṃ 
atha mittaka mātu kapotavaro tathā veḷūka eḷamūgo rohiṇī
kapi  vāruṇi cetacarā ca puna tathā tāraka yaññavarena dasāti
paṭhamo paṇṇāsako



 āsīsetheva  puriso na nibbindeyya paṇḍito
passāmi vohaṃ attānaṃ yathā icchiṃ tathā ahūti
mahāsīlavajātakaṃ paṭhamaṃ


 vāyametheva puriso na nibbindeyya paṇḍito
passāmi vohaṃ attānaṃ udakā thalamubbhatanti
cūḷajanakajātakaṃ dutiyaṃ


 tatheva  puṇṇā pātiyo aññāyaṃ vattate kathā
ākāraṇena  jānāmi na cāyaṃ bhaddikā surāti
puṇṇapātijātakaṃ tatiyaṃ


 nāyaṃ  rukkho durāruho napi gāmato ārakā
ākāraṇena jānāmi nāyaṃ sāduphalo dumoti
kiṃphalajātakaṃ catutthaṃ


 yo alīnena cittena alīnamanaso naro
bhāveti kusalaṃ dhammaṃ yogakkhemassa pattiyā
pāpuṇe anupubbena sabbasaṃyojanakkhayanti
pañcāvudhajātakaṃ pañcamaṃ


 yo  pahaṭṭhena cittena pahaṭṭhamanaso naro
bhāveti kusalaṃ dhammaṃ yogakkhemassa pattiyā
pāpuṇe anupubbena sabbasaṃyojanakkhayanti
kañcanakkhandhajātakaṃ chaṭṭhaṃ


 yassete caturo dhammā vānarinda yathā tava
saccaṃ dhammo dhiti  cāgo diṭṭhaṃ so ativattatīti
vānarindajātakaṃ sattamaṃ


 yassete  ca  tayo dhammā vānarinda yathā tava
dakkhiyaṃ sūriyaṃ paññā diṭṭhaṃ so ativattatīti
tayodhammajātakaṃ aṭṭhamaṃ


 dhame dhame nātidhame atidhantañhi pāpakaṃ
dhantena hi sataṃ laddhaṃ atidhantena nāsitanti
bherivādakajātakaṃ navamaṃ


 dhame dhame nātidhame atidhantañhi pāpakaṃ
dhantenādhigatā bhogā te tāto vidhamī dhamanti
saṅkhadhamajātakaṃ dasamaṃ
āsīsavaggo chaṭṭho
tassuddānaṃ 
yathā  icchiṃ tathāhudakā thalā sura sāduphalo ca alīnamano
sampahaṭṭhamano  caturo ca tayo sataladdhaka bhogadhanena dasāti



 asā lokitthiyo nāma velā tāsaṃ na vijjati
sārattā ca pagabbhā ca sikhī sabbaghaso yathā
tā hitvā pabbajissāmi vivekamanubrūhayanti
asātamantajātakaṃ paṭhamaṃ


 yaṃ  brāhmaṇo avādesi vīṇaṃ samukhaveṭhito
aṇḍabhūtā bhatā bhariyā tāsu ko jātu vissaseti
aṇḍabhūtajātakaṃ dutiyaṃ


 kodhanā akataññū ca pisuṇā mittabhedikā 
brahmacariyaṃ cara bhikkhu so sukhaṃ na vihāhasīti 
takkapaṇḍitajātakaṃ  tatiyaṃ


 mā  su nandi icchati maṃ mā su soci na micchati 
thīnaṃ bhāvo durājāno macchassevodake gatanti
durājānajātakaṃ catutthaṃ


 yathā  nadī ca pantho ca pānāgāraṃ sabhā papā
evaṃ lokitthiyo nāma nāsaṃ kujjhanti paṇḍitāti
anabhiratijātakaṃ pañcamaṃ


 ekā icchā pure āsi aladdhā mudulakkhaṇaṃ
yato laddhā aḷārakkhī icchā icchaṃ vijāyathāti
mudulakkhaṇajātakaṃ chaṭṭhaṃ


 ucchaṅge deva me putto pathe dhāvantiyā pati
tañca desaṃ na passāmi yato sodariyamānayeti 
ucchaṅgajātakaṃ sattamaṃ


 yasmiṃ  mano nivisati cittañcāpi  pasīdati
adiṭṭhapubbake pose kāmaṃ tasmimpi vissaseti
sāketajātakaṃ aṭṭhamaṃ


 dhiratthu taṃ visaṃ vantaṃ yamahaṃ jīvitakāraṇā
vantaṃ paccāvamissāmi  mataṃ me jīvitā varanti
visavantajātakaṃ navamaṃ


 na taṃ jitaṃ sādhu jitaṃ yaṃ jitaṃ avajīyati
taṃ kho jitaṃ sādhu jitaṃ yaṃ jitaṃ nāvajīyatīti
kuddālajātakaṃ dasamaṃ
itthivaggo sattamo
tassuddānaṃ 
sikhīsabbaghasopi  ca vīṇavaro pisuṇā mittabhedikā nandī nadī
mudulakkhaṇa sodariyā ca mano visa sādhujitena bhavanti dasāti



 yo  pubbe karaṇīyāni pacchā so kātumicchati
varuṇakaṭṭha  bhañjova sa pacchā manutappatīti
varuṇajātakaṃ paṭhamaṃ


 akataññussa  posassa niccaṃ vivaradassino
sabbaṃ ce pathaviṃ  dajjā neva naṃ abhirādhayeti
sīlavahatthijātakaṃ dutiyaṃ


 saccaṃ kirevamāhaṃsu narā ekacciyā idha
kaṭṭhaṃ niplavitaṃ  seyyo na tvevekacciyo naroti
saccaṃkirajātakaṃ tatiyaṃ


 sādhū sambahulā ñātī api rukkhā araññajā
vāto  vahati ekaṭṭhaṃ brahantampi vanappatinti
rukkhadhammajātakaṃ catutthaṃ


 abhitthanaya  pajjunna nidhiṃ kākassa nāsaya
kākaṃ sokāya randhehi mañca sokā pamocayāti
macchajātakaṃ pañcamaṃ


 asaṅkiyomhi gāmamhi araññe natthi me bhayaṃ
ujuṃ maggaṃ samārūḷho mettāya karuṇāya cāti
asaṅkiyajātakaṃ chaṭṭhaṃ


 usabhā  rukkhā gāviyo gavā ca asso kaṃso siṅgālī  ca kumbho
pokkharaṇī ca apākacandanaṃ lābūni sīdanti silā plavanti
maṇḍūkiyo kaṇhasappe gilanti kākaṃ supaṇṇā parivārayanti
tasā  vakā eḷakānaṃ bhayāhi vipariyāso  vattati nayidha matthīti
mahāsupinajātakaṃ sattamaṃ


 ubho khañjā ubho kuṇī ubho visamacakkhukā 
ubhinnaṃ piḷakā  jātā nāhaṃ passāmi illisanti
illisajātakaṃ aṭṭhamaṃ


 yato  viluttā ca hatā ca gāvo daḍḍhāni gehāni jano ca nīto
athāgamā puttahatāya putto kharassaraṃ ḍiṇḍimaṃ  vādayantoti
kharassarajātakaṃ navamaṃ


 yaṃ te pavikatthitaṃ pure atha te pūtisarā sajanti pacchā
ubhayaṃ  na sameti bhīmasena yuddhakathā ca idañca te vihaññanti
bhīmasenajātakaṃ dasamaṃ
varuṇavaggo  aṭṭhamo
tassuddānaṃ 
varuṇā akataññūvare tu saccavaraṃ savanappatinā ca abhitthanaya
karuṇāya silāplava illisato puna ḍiṇḍimapūtisarena dasāti



 apāyimha  anaccimha agāyimha rudimha ca
visaññikaraṇiṃ pitvā  diṭṭhā nāhumha vānarāti
surāpānajātakaṃ paṭhamaṃ


 atikkamma  ramaṇakaṃ sadāmattañca dūbhakaṃ
svāsi pāsāṇamāsīno yasmā jīvaṃ na mokkhasīti
mittavindakajātakaṃ dutiyaṃ


 mitto have sattapadena hoti sahāyo pana dvādasakena hoti
māsaḍḍhamāsena ca ñāti hoti tatuttariṃ attasamopi hoti
sohaṃ kathaṃ attasukhassa hetu cirasanthutaṃ  kāḷakaṇṇiṃ jaheyyanti
kālakaṇṇijātakaṃ tatiyaṃ


 ārogyamicche paramañca lābhaṃ sīlañca vuddhānumataṃ sutañca
dhammānuvattī ca alīnatā ca atthassa dvārā pamukhā chaḷeteti
atthassadvārajātakaṃ catutthaṃ


 āyatiṃ  dosaṃ nāññāya yo kāme paṭisevati
vipākante hananti naṃ kiṃpakkamiva bhakkhitanti
kiṃpakkajātakaṃ pañcamaṃ


 sīlaṃ  kireva kalyāṇaṃ sīlaṃ loke anuttaraṃ
passa ghoraviso nāgo sīlavāti na haññatīti
sīlavīmaṃsakajātakaṃ chaṭṭhaṃ


 yassa  maṅgalā samūhatāse  uppātā  supinā ca lakkhaṇā ca
so  maṅgaladosavītivatto yugayogādhigato na jātumetīti
maṅgalajātakaṃ sattamaṃ


 kalyāṇimeva muñceyya na hi muñceyya pāpikaṃ
mokkho kalyāṇiyā sādhu mutvā tappati pāpikanti
sārambhajātakaṃ aṭṭhamaṃ


 vācāva  kira te āsi saṇhā sakhilabhāṇino
tiṇamatte asajjittho no ca nikkhasataṃ haranti
kuhakajātakaṃ navamaṃ


 yo pubbe katakalyāṇo katattho nāvabujjhati
pacchā kicce samuppanne kattāraṃ nādhigacchatīti
akataññujātakaṃ dasamaṃ
apāyimhavaggo navamo
tassuddānaṃ 
apāyimha ca dūbhakaṃ sattapadaṃ chaḷadvara ca āyatinā ca puna
ahisīlava maṅgali pāpikassā sataṃnikkha katatthavarena dasāti



 littaṃ  paramena tejasā gilamakkhaṃ  puriso na bujjhati
gila re gila pāpadhuttaka pacchā te kaṭukaṃ bhavissatīti
littajātakaṃ paṭhamaṃ


 ukkaṭṭhe sūramicchanti mantīsu akutūhalaṃ
piyañca annapānamhi atthe jāte ca paṇḍitanti
mahāsārajātakaṃ dutiyaṃ


 na vissase avissatthe vissatthepi na vissase
vissāsā bhayamanveti sīhaṃva migamātukāti 
visāsabhojanajātakaṃ tatiyaṃ


 sotatto sosindo  ceva eko bhiṃsanake vane
naggo na caggimāsīno esanāpasuto munīti
lomahaṃsajātakaṃ catutthaṃ


 aniccā  vata saṅkhārā uppādavayadhammino
uppajjitvā nirujjhanti tesaṃ vūpasamo sukhoti
mahāsudassanajātakaṃ pañcamaṃ


 samatittikaṃ  anavasekaṃ telapattaṃ yathā parihareyya
evaṃ sacittamanurakkhe patthayāno disaṃ agatapubbanti
telapattajātakaṃ chaṭṭhaṃ


 jīvakañca  mataṃ disvā dhanapāliñca duggataṃ
panthakañca vane mūḷhaṃ pāpako punarāgatoti
nāmasiddhijātakaṃ sattamaṃ


 sādhu  kho paṇḍito nāma na tveva atipaṇḍito
atipaṇḍitena puttena manamhi upakūḷitoti 
kūṭavāṇijajātakaṃ aṭṭhamaṃ


 parosahassampi samāgatānaṃ kandeyyuṃ te vassasataṃ apaññā
ekova seyyo puriso sapañño yo bhāsitassa vijānāti atthanti
parosahassajātakaṃ navamaṃ


 asātaṃ sātarūpena piyarūpena appiyaṃ
dukkhaṃ sukhassa rūpena pamattamativattatīti
asātarūpajātakaṃ dasamaṃ
littavaggo dasamo
tassuddānaṃ 
gilamakkhakutūhala  mātukassā muninā ca aniccata pattavaraṃ
dhanapālivaro atipaṇḍitako saparosahassaasātadasāti
majjhimo paṇṇāsako



 parosataṃ  cepi samāgatānaṃ jhāyeyyuṃ te vassasataṃ apaññā
ekova seyyo puriso sapañño yo bhāsitassa vijānāti atthanti
parosatajātakaṃ paṭhamaṃ


 yo dukkhaphuṭṭhāya bhaveyya tāṇaṃ so me pitā dubbhi  vane karoti
sā kassa kandāmi vanassa majjhe yo tāyitā so sahasaṃ  karotīti
paṇṇikajātakaṃ dutiyaṃ


 yattha  verī nivisati  na vase tattha paṇḍito
ekarattaṃ dirattaṃ vā dukkhaṃ vasati verisūti
verijātakaṃ tatiyaṃ


 catubbhi aṭṭhajjhagamā aṭṭhāhipi ca soḷasa
soḷasāhi ca bāttiṃsa  atricchaṃ cakkamāsado
icchāhatassa posassa cakkaṃ bhamati matthaketi
mittavindakajātakaṃ catutthaṃ


 bahumpetaṃ  vane kaṭṭhaṃ vāto bhañjati dubbalaṃ
tassa ce bhāyasī nāga kiso nūna bhavissasīti
dubbalakaṭṭhajātakaṃ pañcamaṃ


 sukhaṃ vata maṃ jīvantaṃ  pacamānā udañcanī
corī jāyappavādena telaṃ loṇañca yācatīti
udañcanījātakaṃ chaṭṭhaṃ


 sādhu  kho sippakaṃ nāma api yādisa kīdisaṃ
passa khañjappahārena laddhā gāmā catuddisāti
sālittakajātakaṃ sattamaṃ


 sikkheyya sikkhitabbāni santi tacchandino  janā
bāhiyā hi  suhannena rājānamabhirādhayīti
bāhiyajātakaṃ aṭṭhamaṃ


 yathanno puriso hoti tathannā tassa devatā
āharetaṃ kuṇḍapūvaṃ  mā me bhāgaṃ vināsayāti
kuṇḍapūvajātakaṃ navamaṃ


 sabbasaṃhārako  natthi suddhaṃ kaṅgu pavāyati
alikaṃ bhāyatiyaṃ dhuttī saccamāha mahallikāti
sabbasaṃhārakapañhajātakaṃ dasamaṃ
parosatavaggo ekādasamo
tassuddānaṃ 
saparosata tāyita verī  puna bhamacakkatha nāgasirivhayano
sukhakañca vata sippaka bāhiyā kuṇḍapūva mahallikakā ca dasāti



 haṃci  tuvaṃ evamaññasi seyyo puttena pitāti rājaseṭṭha
handassatarassa te ayaṃ assatarassa hi gadrabho pitāti
gadrabhapañhajātakaṃ paṭhamaṃ


 yena sattubilaṅgā ca diguṇapalāso ca pupphito
yena dadāmi  tena vadāmi yena na dadāmi  na tena vadāmi
esa  maggo yavamajjhakassa etaṃ channapathaṃ vijānāhīti
amarādevīpañhajātakaṃ dutiyaṃ


 saddahāsi  siṅgālassa  surāpītassa brāhmaṇa
sippikānaṃ sataṃ natthi kuto kaṃsasatā duveti
siṅgālajātakaṃ tatiyaṃ


 bahucintī  appacintī ubho jāle abajjhare
mitacintī pamocesī ubho tattha samāgatāti
mitacintijātakaṃ catutthaṃ


 yāyañña  manusāsati sayaṃ loluppacārinī
sāyaṃ vipakkhikā seti hatā cakkena sāsikāti 
anusāsikajātakaṃ pañcamaṃ


 atikaramakarācariya  mayhampetaṃ na ruccati
catutthe laṅghayitvāna pañcamāyasi āvutoti
dubbacajātakaṃ chaṭṭhaṃ


 accuggatātilapatā  ativelaṃ pabhāsitā
vācā hanati dummedhaṃ tittiraṃvātivassitanti
tittirajātakaṃ sattamaṃ


 nācintayanto puriso visesamadhigacchati
cintitassa phalaṃ passa muttosmi vadhabandhanāti
vaṭṭakajātakaṃ aṭṭhamaṃ


 amātāpitarasaṃvaddho  anācerakule vasaṃ
nāyaṃ kālaṃ akālaṃ vā abhijānāti kukkuṭoti
akālarāvijātakaṃ navamaṃ


 abaddhā  tattha bajjhanti yattha bālā pabhāsare
baddhāpi tattha muccanti yattha dhīrā pabhāsareti
bandhanamokkhajātakaṃ dasamaṃ
haṃcivaggo  dvādasamo
tassuddānaṃ 
atha gadrabha sattuva kaṃsasataṃ bahucinti sāsikāyātikara
ativela visesamanācariyova dhīrāpabhāsaratena dasāti



 kare sarikkho atha vāpi seṭṭho nihīnako vāpi kareyya eko
kareyyumete  byasane uttamatthaṃ yathā ahaṃ kusanāḷi rucāyanti
kusanāḷijātakaṃ paṭhamaṃ


 yasaṃ  laddhāna dummedho anatthaṃ carati attano
attano ca paresañca hiṃsāya paṭipajjatīti
dummedhajātakaṃ dutiyaṃ


 asabbatthagāmiṃ vācaṃ bālo sabbattha bhāsati
nāyaṃ dadhiṃ vedi na  naṅgalīsaṃ dadhippayaṃ  maññati naṅgalīsanti
naṅgalīsajātakaṃ tatiyaṃ


 vāyametheva  puriso na nibbindeyya paṇḍito
vāyāmassa phalaṃ passa bhuttā ambā anītihanti
ambajātakaṃ catutthaṃ


 bahumpi so vikattheyya aññaṃ janapadaṃ gato
anvāgantvāna dūseyya bhuñja bhoge kaṭāhakāti
kaṭāhakajātakaṃ pañcamaṃ


 tadevekassa  kalyāṇaṃ tadevekassa pāpakaṃ
tasmā sabbaṃ na kalyāṇaṃ sabbaṃ vāpi na pāpakanti
asilakkhaṇajātakaṃ chaṭṭhaṃ


 te desā tāni vatthūni ahañca vanagocaro
anuvicca kho taṃ gaṇheyyuṃ piva  khīraṃ kalaṇḍukāti
kalaṇḍukajātakaṃ sattamaṃ


 yo  ve dhammaṃ dhajaṃ  katvā nigūḷho pāpamācare
vissāsayitvā bhūtāni biḷāraṃ nāma taṃ vatanti
biḷāravatajātakaṃ aṭṭhamaṃ


 nāyaṃ sikhā puññahetu ghāsahetu ayaṃ sikhā
nāṅguṭṭhagaṇanaṃ yāti alaṃ te hotu aggikāti
aggikabhāradvājajātakaṃ navamaṃ


 yathā  vācā ca bhuñjassu yathā bhuttañca byāhara
ubhayaṃ te na sameti vācā bhuttañca kosiyeti
kosiyajātakaṃ dasamaṃ
kusanāḷivaggo  terasamo
tassuddānaṃ 
kusanāḷisirivhayano ca yasaṃ dadhi mamba kaṭāhakapañcamako
atha pāpaka khīra biḷāravataṃ sikhi kosiyasavhayanena dasāti



 asampadānenitarītarassa bālassa mittāni kalī bhavanti
tasmā harāmi bhusaṃ aḍḍhamānaṃ mā me mitti jīyittha sassatāyanti
asampadānajātakaṃ paṭhamaṃ


 kusalūpadese  dhitiyā daḷhāya ca anivattitattābhayabhīrutāya  ca
na rakkhasīnaṃ vasamāgamimhase sa sotthibhāvo mahatā bhayena meti
bhīruka  jātakaṃ dutiyaṃ


 khemaṃ yahiṃ tattha arī udīrito  dakassa majjhe jalate ghatāsano
na ajja vāso mahiyā mahīruhe disā bhajavho saraṇājja no bhayanti
ghatāsanajātakaṃ tatiyaṃ


 ye  saññino tepi duggatā yepi asaññino tepi duggatā
etaṃ ubhayaṃ vivajjaya taṃ  samāpattisukhaṃ anaṅgaṇanti
jhānasodhanajātakaṃ catutthaṃ


 candābhaṃ sūriyābhañca yodha paññāya gādhati
avitakkena jhānena hoti ābhassarūpagoti
candābhajātakaṃ pañcamaṃ


 yaṃ  laddhaṃ tena tuṭṭhabbaṃ atilobho hi pāpako
haṃsarājaṃ gahetvāna suvaṇṇā parihāyathāti
suvaṇṇahaṃsajātakaṃ chaṭṭhaṃ


 yattheko labhate babbu dutiyo tattha jāyati
tatiyo ca catuttho ca idaṃ te babbukā bilanti
babbujātakaṃ sattamaṃ


 kiṃ te jaṭāhi dummedha kiṃ te ajinasāṭiyā
abbhantaraṃ  te gahanaṃ bāhiraṃ parimajjasīti
godhajātakaṃ aṭṭhamaṃ


 akkhī bhinnā paṭo naṭṭho sakhigehe ca bhaṇḍanaṃ
ubhato paduṭṭhā kammantā  udakamhi thalamhi cāti
ubhatobhaṭṭhajātakaṃ navamaṃ


 niccaṃ  ubbiggahadayā sabbalokavihesakā
tasmā nesaṃ vasā natthi kākānamhāka  ñātinanti
kākajātakaṃ dasamaṃ
asampadānavaggo cuddasamo
tassuddānaṃ 
itarītara  rakkhasi khemiyo ca parosatapañhena ābhassaro puna
atha haṃsavaruttamababbujaṭaṃ paṭanaṭṭhaka kākavarena dasāti



 na  pāpajanasaṃsevī accantasukhamedhati
godhākulaṃ  kakaṇṭāva  kaliṃ pāpeti attananti
godhajātakaṃ paṭhamaṃ


 etañhi te durājānaṃ yaṃ sesi matasāyikaṃ
yassa te kaḍḍhamānassa hatthā daṇḍo na muccatīti
siṅgālajātakaṃ dutiyaṃ


 lasī ca te nipphalitā matthako ca padālito 
sabbā te phāsukā bhaggā ajja kho tvaṃ virocasīti
virocajātakaṃ tatiyaṃ


 bahumpetaṃ  asabbhi  jātaveda yaṃ taṃ vāladhinābhipūjayāma
maṃsārahassa  natthajja maṃsaṃ naṅguṭṭhampi bhavaṃ paṭiggahātūti
naṅguṭṭhajātakaṃ catutthaṃ


 na  tvaṃ rādha vijānāsi aḍḍharatte anāgate
abyayataṃ  vilapasi virattā kosiyāyaneti
rādhajātakaṃ pañcamaṃ


 api nu hanukā santā mukhañca parisussati
oramāma na pārema pūrateva mahodadhīti
samuddakākajātakaṃ chaṭṭhaṃ


 nayidaṃ dukkhaṃ aduṃ dukkhaṃ yaṃ maṃ tudati vāyaso
yaṃ sāmā puppharattena kattikaṃ nānubhossatīti
puppharattajātakaṃ sattamaṃ


 nāhaṃ  punaṃ na ca punaṃ na cāpi apunappunaṃ
hatthibondiṃ pavekkhāmi tathā hi bhayatajjitoti
siṅgālajātakaṃ aṭṭhamaṃ


 ekapaṇṇo ayaṃ rukkho na bhūmyā caturaṅgulo
phalena visakappena mahāyaṃ kiṃ bhavissatīti
ekapaṇṇajātakaṃ navamaṃ


 asantaṃ  yo paggaṇhāti asantaṃ cūpasevati
tameva ghāsaṃ kurute byaggho sañjīvako yathāti
sañjīvajātakaṃ dasamaṃ
kakaṇṭaka  vaggo pannarasamo
tassuddānaṃ 
sukhamedhati daṇḍavaro ca puna lasi vāladhi pañcamarādhavaro
samahodadhi  kattika bondi puna caturaṅgulabyagghavarena dasāti
 
atha vagguddānaṃ 
apaṇṇakaṃ sīlavaggakuruṅga kulāvakaṃ atthakāmena pañcamaṃ
āsīso itthivaruṇaṃ apāyi littavaggena te dasa
parosataṃ haṃci kusanāḷi  asampadaṃ kakaṇṭakavaggo
ekanipātamhilaṅkatanti
ekakanipātaṃ niṭṭhitaṃ
