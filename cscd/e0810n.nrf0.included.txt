


yassa  ñāṇaṃ sadā ñāṇaṃ nāññeyyā ñāṇakaṃ vinā
nissesaguṇayuttassa tassa natvā mahesino
satthantarā samādāya sāraṃ sabbadharā tathā
kariyyatebhidhānappadīpakassatthavaṇṇanā

[ka] idhāyaṃ ganthakāro paṭhamamattano paresampi sammā hitatthanipphādanatthaṃ puññasampadamācinoti tathāgatoccādinā tattha karuṇākaro mahākaruṇāya uppattiṭṭhānabhūto yo tathāgato bhagavā karopayātaṃ attano hatthagataṃ sukhappadaṃ sukhassa patiṭṭhānabhūtaṃ sukhakāraṇaṃ vā sukhadāyakaṃ vā padaṃ nibbānaṃ osajja cajitvā kalisambhave dukkhakāraṇabhūte bhave saṃsāre kevaladukkaraṃ sukarenāsammissaṃ accantadukkaraṃ pañcavidhapariccāgādikaṃ karaṃ karonto paratthaṃ paresamatthaṃyeva akā katavā tamedisaṃ tathāgataṃ ahaṃ namāmi
[kha] yañca dhammaṃ jarārujādimuttā jarārogādīhi vimuttā munikuñjarā muniseṭṭhā bhagavanto apūjayuṃ pūjitavanto tathā uttare uttame sattānaṃ vā saṃsāramahoghapakkhandānaṃ tato uttaraṇasamatthe yahiṃ tare yasmiṃ dhammaplave ṭhitā sammāpaṭipajjanavasena ārūḷhā narānarā manussā ca devā ca tivaṭṭambunidhiṃ kilesakammavipākavaṭṭasaṅkhātehi tīhi vaṭṭehi ākulitaṃ saṃsāramahamburāsiṃ tariṃsu tiṇṇā aghappahaṃ kilesappahānakaraṃ saṃsāradukkhappahānakaraṃ vā taṃ dhammamapi ahaṃ namāmi
[ga] munindorasasūnutaṃ bhagavato ure sambhavadhammadesanāya ariyabhāvappattatāya munindassa orasaputtabhāvaṃ gataṃ pattaṃ nutaṃ kilesakhepanakaṃ supuññakhettaṃ puññatthikānaṃ puññabījaviruhanaṭṭhānaṃ sukhettabhūtaṃ bhuvane loke sutaṃ vissutaṃ  sutadharaṃ vā kilesasavanābhāvena assutaṃ apāṇopi pāṇo karīyitthāti pāṇīkato pātimokkhasaṃvaro sova saṃvaro etassatthīti pāṇīkatasaṃvaro taṃ pāṇīkatasaṃvaraṃ varaṃ sīlādiguṇehi sadevakehi lokehi patthanīyaṃ devāpi tassa pihayanti tādinoti  hi vuttaṃ sadā sabbasmiṃ kāle guṇoghena sīlādiguṇasamūhena nirantarantaraṃ avicchinnamānasaṃ paripuṇṇacittaṃ vā gaṇampi aṭṭhannaṃ ariyapuggalānaṃ samūhaṃ api ahaṃ namāmīti evamettha tiṇṇampi saṅkhepato atthayojanā daṭṭhabbā
[ghaṅa] evaṃ puññasampadamācinitvā kimabhimataṃ sādhanīyamiccāha pakāsissamabhidhānappadīpikanti buddhādīnamabhidhānānaṃ sarūpavasena liṅgavasena ca paridīpanato pakāsanato abhidhānappadīpikanti laddhanāmaṃ satthaṃ pakāsissaṃ antobhāvena nipphannaṃ bahibhāvena pakāsissaṃ antobhāvassa hi bahibhāvamapekkhitvā bhāvitamupapannaṃ nanu santeva pubbācariyānaṃ nāmaliṅgappakāsanānyamarakosatikaṇḍoppalinyādyabhidhānasatthāni pāṇini byāḍivararucicandagomi ruddavāmanādivihitāni ca liṅgasatthāni tato kimidamuccate iccāha nāmaliṅgāni buddhabhāsitassārahāni dassayantoti etena santesvapi pubbācariyānaṃ satthesu yasmā na tesu nāmaliṅgāni buddhavacanānurūpāni honti  tasmā tadanurūpāni nāmaliṅgāni dassayanto abhidhānasatthaṃ pakāsissāmīti etamatthaṃ dīpeti namyate abhidhīyate attho anenāti nāmaṃ saddasatthe namudhātuvasena liṅgayate itthiyamato āpaccayotyādinā vibhajjateti itthādayo vānena liṅgīyante byañjīyanteti liṅgaṃ itthipumanapuṃsakaṃ kimetassa abhidhānasatthassa karaṇe payojananti pucchāyaṃ yasmiṃ sati taṃ sotāro sotumussahanti taṃ dassetumāha nāmaliṅgesviccādi yato buddhavacane paṭuno bhāvo pāṭavaṃ tadeva attho payojanaṃ taṃ icchantīti pāṭavatthino tesaṃ pāṭavatthīnaṃ sotūnaṃ nāmaliṅgesu kosallaṃ kusalatā chekabhāvo buddhavacane mahabbalaṃ atthassa nicchayakāraṇaṃ hoti ato tasmā kāraṇā buddhabhāsitassārahāni nāmaliṅgāni dassayanto abhidhānappadīpikaṃ satthaṃ pakāsissanti sambandho
[ca] idāni satthalahubhāvatthamāha bhiyyoccādi bhiyyo bāhullena rūpantarā rūpabhedena itthipaccayapumbhāvādikāriyakatena thīpunnapuṃsakaṃ ñeyyaṃ so ca nāmānaṃ nāmavisesanassa nāmaparāmasisabbanāmasaddassa ca ñeyyo pakārantarābhāvā tatra nāmānaṃ rūpabhedo yathā  churikā satyasiputti  asi khaggo ca sāyako  pānīyaṃ salilaṃ dakanti  nāmavisesanassa yathā  nisītho majjhimā rattīti  nāmaparāmasisabbanāmasaddassa yathā   ākaṅkhā ruci vuttā sā tvadhikā lālasā dvisūti  sāhacariyena niyataliṅgenāvippayogato thīpunnapuṃsakaṃ ñeyyaṃ katthacīti yatra rūpabhedo natthi taṃ yathā  marīci migataṇhikā  raṃsimā bhākaro bhānu  āpo payo jalaṃ vāri  marījhādayo hyabhinnarūpattā liṅgantarepi sambhāviyantehi niyataliṅgehi migataṇhikābhākarajalādisaddehi sāhacariyena taṃliṅge nicchīyante āhaccavidhānena itthipumanapuṃsakānaṃ visesetvā kathanena thīpunnapuṃsakaṃ ñeyyaṃ kvacīti yatra na rūpabhedo liṅganiṇṇayassa nimittaṃ na ca sāhacariyaṃ liṅgabhedobhimato nekameva vā liṅgamicchate taṃ yathā  vallarī mañjarī nārī  viṭapo viṭabhītthiyaṃ  bhītitthī bhayamuttāso  vajiraṃ punnapuṃsakeccādi 
[cha] idāni rūpabhedoti liṅganiṇṇayassa paṭipattihetuko yo bhinnaliṅgānaṃ dvando takkaraṇapaṭisedhena abhinnaliṅgānameva dvando katoti paribhāsitumupakkamate abhinnaliṅginamiccādi abhinnaliṅgīnaṃyeva nāmānaṃ dvando kato na bhinnaliṅgīnaṃ yathā  vimutyasaṅkhatadhātu suddhinibbutiyo siyunti  na kevalaṃ dvandoyeva atha kho ekasesopyabhinnaliṅgānaṃyeva kato yathā  naggo digambarāvatthā sabbadharakate pana jīmūtā meghapabbatā iccudāhaṭaṃ nanu ca bhinnaliṅgānampi ekaseso kato yathā   mātā pitā tu pitaro puttā tu puttadhītaro  sasurā sassu sasurā bhātubhagini bhātaroti  ettha hi mātā ca pitā ca pitaro putto ca dhītā ca puttā sassu ca sasuro ca sasurā bhātā ca bhaginī ca bhātaroti bhinnaliṅgānampi ekaseso dassitoti ṭhānantare tesaṃ bhinnaliṅgatāya dassitattā na doso tāto tu janako pitā  ammāmbā jananī mātā  apaccaṃ puttotrajo suto  nāriyaṃ duhitā dhītā  jāyāpatīnaṃ jananī sassu vuttātha tappitā sasuroti iccādikañhi tesaṃ  ṭhānantaranti tathā ettha kamaṃ vinā bhinnaliṅgānaṃ gaṇanapāṭho viya saṅkaropi na kato tatra hi saggadisādayo atthā yathākkamaṃ taṃsambandhā ca sakkavidisādayo atthā sakasakasambandhasahitā yathābhidhānaṃ sarūpapaṭipatyamatthabhidheyyā tathā tappariyāyasambandhāni ca yāni nāmāni tāni sabbāni tadabhidhānāvasare abhidheyyānīti sukhenekatreva sakalanāmapaṭipatti sarūpapaṭipatti ca yathā siyāticcetadatthaṃ kamo abhyupagamyate tathā ca satyāvassaṃ saggādipariyāye divasaddādayo harādyavasare kumārādayo abhidheyyā iti kamānurodhena liṅgasaṅkaro pariharitumasakkuṇeyyo yathāvuttantu kamaṃ vinā neha saṅkaro kato iti pariyāyena itthippakaraṇādikkamena yathāsambhavamabhidhānato taṃ yathā  īti tvitthī ajaññañca upasaggo upaddavoti  atra hi ye tiliṅgā te tiliṅgāvasare eva nibaddhā na gaṇanapāṭhā viya uccāraṇavasena evaṃ sabbatra yathāsambhavaṃ nīyate vuttañca 
bhedākhyānāya  na dvando nekaseso na saṅkaro
katotra bhinnaliṅgānamavuttānaṃ kamaṃ vināti 
idāni liṅgavācakānaṃ ṭhānavasenatthesu gamanaṃ dassetumāha liṅgavācakeccādi gāthāpādantamajjhaṭṭhā gāthānaṃ pādānañca antamajjhaṭṭhā liṅgavācakā anekatthaliṅgavācakāni ñāṇadassanādīni liṅgāni pubbamatthaṃ vācakavasena yanti gacchanti apare gāthāpādānamādiṭṭhā liṅgavācakā paramatthaṃ yanti gacchanti taṃ yathā 
phale vipassanādibbacakkhusabbaññutāsu ca
paccavekkhaṇañāṇamhi magge ca ñāṇadassanaṃ
ṇādo saddhācīvarādihetvādhāresu paccayo
kīḷādibbavihārādo vihāro sugatālaye 
khagge kurūre nettiṃso parasmiñcātra tīsvamu
kusale sukataṃ suṭṭhukate ca sukato tisu 
samayo samavāye ca samūhe kāraṇe khaṇe
paṭivedhe siyā kāle pahāne lābhadiṭṭhisu 
kantāro vanaduggesu 
ettha ca 
yebhuyyatābyāmissesu visaṃyoge ca kevalaṃ
daḷhatthenatireke cānavasesamhi taṃ tisu 
samādhismiṃ pumekaggonākule vāccaliṅgiko 
jaḷe thūlo mahatyapi  ccādīsu
gāthāmajjhaṭṭhānaṃ  pādantamajjhaṭṭhānañca liṅgavācakānaṃ pubbaparatthesvapi gamanabhāvato pubbaṃ yantīti idaṃ yebhuyyavasena vuttanti daṭṭhabbaṃ atha vā gāthānaṃ majjhantaṭṭhā pubbaṃ yanti gāthāmajjhaṭṭhā pādantamajjhaṭṭhā ca pubbāparañca yantīti yathālābhayojanā daṭṭhabbā
[ja] idāni visesavidhimhi satthalahubhāvatthaṃ paribhāsate pumitthiyamiccādi pumitthiyaṃ dvīsūti padaṃ ñeyyaṃ yathā  asani dvīsu  sabbaliṅge liṅgattaye tīsūti padaṃ ñeyyaṃ yathā  sattannaṃ pūraṇe seṭṭhetisante sattamo tisu  ettha ca nisiddhaliṅganāmaṃ pārisesato sesaliṅganti ñeyyaṃ  yathā  vassa saṃvaccharā nitthīti  atra cekaliṅganisedhabyākhyānena liṅgadvayavidhānanti 
ganthalāhavaṃ vidhāyedāni paṭipattilāhavatthamāha abhidhānantarārambheiccādi abhidhānantarassa aññassa abhidhānassa ārambhe sati tu anto yassa abhidhānassa atha ādi yassa abhidhānassāti idaṃ abhidhānadvayañca ñeyyaṃ tvantamathādikaṃ nāmādipadaṃ pubbena na sambajjhateti bhāvo tatra nāmapadaṃ yathā  jino sakko tu siddhattho  kesavo cakkapāṇyatha  mahissaro sivo sūlī  liṅgapadaṃ yathā  pume tu paṇhi pāsaṇi  pume tūtu rajo pupphaṃ  sā tirokaraṇīpyatha  punnapuṃsakamullocaṃ  atthapadaṃ yathā  udare tu tathā pācānalasmiṃ gahaṇītthiyaṃ  paṇīto tīsu madhure uttame vihitepyatha añjase visikhāyañca pantiyaṃ vīthi nāriyaṃ  athasaddena catra anantariyatthena sakapariyāyopalakkhaṇato atho saddādīsu ca na pubbena sambajjhate pāṇako cāpyatho uccāliṅgo lomasapāṇakoti 
[jha] idāni buddhavacanānamanurūpānampi pacurappayogānameva kesañci gahaṇaṃ attano satthantarāpasayhatāvasena ahaṃkārapubbikābhāvañca dassetumāha bhiyyo payogamiccādi sogate sugatassa vacanabhūte āgame piṭakattaye tañhi āgacchanti tividhasampattiyo etenāti āgamoti vuccati tasmiṃ bhiyyo payogaṃ bāhullena payujjateti payogo taṃ āgamma gahetvā kvaci araññavaggādīsu nighaṇṭuyuttiñca nighaṇṭunāmake satthe āgataṃ buddhavacanānurūpaṃ yuttiñca ānīya ānetvā nāmaliṅgaṃ kathīyati antobhāvena nipphannaṃ bahibhāvena pakāsīyate āvibhāvattameva hi jaññattaṃ santakāriyakārino āsīsāyaṃ vā avassambhāvinopi vacanassa vattamānatthavatticchāya vattamānattaṃ tathā hi loke avassambhāvino siddhimabhisandhāya bhāvinamappattaṃ vattamānattena vā atītattena vā vattumicchati taṃ yathā  idaṃ mamamapāpayeti koci kenacābhihito santo avassaṃ taṃ bhavissatīti maññamāno pāpiyamānaṃ pattaṃ vā vattumicchati  tatoyeva āsīsāyaṃ bhūtamiva ceti  tadatidesavacanaṃ paccākhyāyate

