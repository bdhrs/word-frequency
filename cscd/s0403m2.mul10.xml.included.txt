

 tayome  bhikkhave dhammā katame tayo rāgo doso moho ime kho bhikkhave tayo dhammā imesaṃ kho bhikkhave tiṇṇaṃ dhammānaṃ pahānāya tayo dhammā bhāvetabbā katame tayo rāgassa  pahānāya asubhā bhāvetabbā dosassa pahānāya mettā bhāvetabbā mohassa pahānāya paññā bhāvetabbā imesaṃ kho bhikkhave tiṇṇaṃ dhammānaṃ pahānāya ime tayo dhammā bhāvetabbāti paṭhamaṃ

 tayome bhikkhave dhammā katame tayo kāyaduccaritaṃ vacīduccaritaṃ manoduccaritaṃ ime kho bhikkhave tayo dhammā imesaṃ kho bhikkhave tiṇṇaṃ dhammānaṃ pahānāya tayo dhammā bhāvetabbā katame tayo kāyaduccaritassa pahānāya kāyasucaritaṃ bhāvetabbaṃ vacīduccaritassa pahānāya vacīsucaritaṃ bhāvetabbaṃ manoduccaritassa pahānāya manosucaritaṃ bhāvetabbaṃ imesaṃ kho bhikkhave tiṇṇaṃ dhammānaṃ pahānāya ime tayo dhammā bhāvetabbāti dutiyaṃ

 tayome bhikkhave dhammā katame tayo kāmavitakko byāpādavitakko vihiṃsāvitakko ime kho bhikkhave tayo dhammā imesaṃ kho bhikkhave tiṇṇaṃ dhammānaṃ pahānāya tayo dhammā bhāvetabbā katame tayo kāmavitakkassa pahānāya nekkhammavitakko bhāvetabbo byāpādavitakkassa  pahānāya abyāpādavitakko bhāvetabbo vihiṃsāvitakkassa pahānāya  avihiṃsāvitakko bhāvetabbo imesaṃ kho bhikkhave tiṇṇaṃ dhammānaṃ pahānāya ime tayo dhammā bhāvetabbāti tatiyaṃ

 tayome  bhikkhave dhammā katame tayo kāmasaññā byāpādasaññā vihiṃsāsaññā ime  kho bhikkhave tayo dhammā imesaṃ kho bhikkhave tiṇṇaṃ dhammānaṃ pahānāya tayo dhammā bhāvetabbā katame tayo kāmasaññāya pahānāya nekkhammasaññā bhāvetabbā byāpādasaññāya pahānāya abyāpādasaññā bhāvetabbā vihiṃsāsaññāya pahānāya avihiṃsāsaññā bhāvetabbā imesaṃ kho bhikkhave tiṇṇaṃ dhammānaṃ pahānāya ime tayo dhammā bhāvetabbāti catutthaṃ

 tayome bhikkhave dhammā katame tayo kāmadhātu byāpādadhātu vihiṃsādhātu ime kho bhikkhave tayo dhammā imesaṃ kho bhikkhave tiṇṇaṃ dhammānaṃ pahānāya tayo dhammā bhāvetabbā katame tayo kāmadhātuyā pahānāya nekkhammadhātu bhāvetabbā byāpādadhātuyā pahānāya abyāpādadhātu bhāvetabbā vihiṃsādhātuyā pahānāya avihiṃsādhātu bhāvetabbā imesaṃ kho bhikkhave tiṇṇaṃ dhammānaṃ pahānāya ime tayo dhammā bhāvetabbāti pañcamaṃ

 tayome bhikkhave dhammā katame tayo assādadiṭṭhi attānudiṭṭhi micchādiṭṭhi ime kho bhikkhave tayo dhammā imesaṃ kho  bhikkhave tiṇṇaṃ dhammānaṃ pahānāya tayo dhammā bhāvetabbā katame tayo assādadiṭṭhiyā pahānāya aniccasaññā bhāvetabbā attānudiṭṭhiyā pahānāya anattasaññā bhāvetabbā micchādiṭṭhiyā pahānāya sammādiṭṭhi bhāvetabbā  imesaṃ kho bhikkhave tiṇṇaṃ dhammānaṃ pahānāya ime tayo dhammā bhāvetabbāti chaṭṭhaṃ

 tayome  bhikkhave dhammā katame tayo arati vihiṃsā  adhammacariyā ime kho bhikkhave tayo dhammā imesaṃ kho bhikkhave tiṇṇaṃ  dhammānaṃ pahānāya tayo dhammā bhāvetabbā katame tayo aratiyā pahānāya muditā bhāvetabbā vihiṃsāya pahānāya avihiṃsā bhāvetabbā adhammacariyāya pahānāya dhammacariyā bhāvetabbā imesaṃ kho bhikkhave tiṇṇaṃ dhammānaṃ pahānāya ime tayo dhammā bhāvetabbāti sattamaṃ

 tayome bhikkhave dhammā katame tayo asantuṭṭhitā asampajaññaṃ mahicchatā ime kho bhikkhave tayo dhammā imesaṃ kho bhikkhave tiṇṇaṃ dhammānaṃ pahānāya tayo dhammā bhāvetabbā katame tayo asantuṭṭhitāya pahānāya santuṭṭhitā bhāvetabbā asampajaññassa pahānāya sampajaññaṃ bhāvetabbaṃ mahicchatāya pahānāya appicchatā bhāvetabbā imesaṃ kho bhikkhave tiṇṇaṃ dhammānaṃ pahānāya ime tayo dhammā bhāvetabbāti aṭṭhamaṃ

 tayome bhikkhave dhammā katame tayo dovacassatā pāpamittatā cetaso vikkhepo ime kho bhikkhave tayo dhammā imesaṃ  kho bhikkhave tiṇṇaṃ dhammānaṃ pahānāya tayo dhammā bhāvetabbā katame tayo dovacassatāya  pahānāya sovacassatā bhāvetabbā pāpamittatāya pahānāya kalyāṇamittatā bhāvetabbā cetaso vikkhepassa pahānāya ānāpānassati bhāvetabbā imesaṃ kho bhikkhave tiṇṇaṃ dhammānaṃ pahānāya ime tayo dhammā bhāvetabbāti navamaṃ

 tayome  bhikkhave dhammā katame tayo uddhaccaṃ asaṃvaro pamādo ime kho bhikkhave tayo dhammā imesaṃ kho bhikkhave tiṇṇaṃ dhammānaṃ pahānāya tayo dhammā bhāvetabbā katame tayo uddhaccassa pahānāya samatho bhāvetabbo asaṃvarassa pahānāya saṃvaro bhāvetabbo pamādassa pahānāya appamādo bhāvetabbo imesaṃ  kho bhikkhave tiṇṇaṃ dhammānaṃ pahānāya ime tayo dhammā bhāvetabbāti dasamaṃ
tikavaggo ekādasamo 
tassuddānaṃ 
rāgaduccaritavitakka saññā dhātūti vuccati
assādaaratituṭṭhi duve ca uddhaccena vaggoti
