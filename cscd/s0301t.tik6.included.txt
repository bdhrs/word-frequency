


parivitakkoudapādīti dhammagambhīratāpaccavekkhaṇahetuko dhammadesanāya appossukko uppajji ayaṃ parivitakko kasmā udapādi kattha ca udapādīti taṃ sabbaṃ vibhāvetuṃ sabbabuddhānantiādi āraddhaṃ tattha āciṇṇasamāciṇṇoti ācarito ceva ācarantehi ca sammadeva ācaritoti attho etena ayaṃ parivitakko sabbabuddhānaṃ paṭhamābhisambodhiyaṃ uppajjatevāti ayamettha dhammatāti dasseti tattha aṭṭhame sattāheti idaṃ sattamasattāhato paraṃ sattāhabbhantare uppannattā vuttaṃ na pana itaresaṃ viya aṭṭhamassa nāma sattāhassa pavattitassa sabbhāvā sapaccaggheti mahagghe paccaggheti vā pāṭho abhinaveti attho selamayeti muggavaṇṇasilāmaye
paṭividdhoti sayambhuñāṇena idaṃ dukkhantiādinā paṭimukhaṃ nibbijjhanavasena patto yāthāvato avabuddhoti attho dhammoti catusaccadhammo tabbinimuttassa paṭivijjhitabbadhammassa abhāvato gambhīroti mahāsamuddo viya makasatuṇḍasūciyā aññatra samupacitaparipakkañāṇasambhārehi aññesaṃ ñāṇena alabbhaneyyapatiṭṭho tenāha uttānapaṭikkhepavacanametanti yo alabbhaneyyapatiṭṭho so ogāhituṃ asakkuṇeyyatāya sarūpato visesato ca passituṃ na sakkāti āha gambhīrattāva duddasoti dukkhena daṭṭhabboti kicchena kenaci kadācideva daṭṭhabbo yaṃ pana daṭṭhumeva na sakkā tassa ogāhetvā anu anu bujjhanako kadāci natthīti āha duddasattāva duranubodhoti dukkhena avabujjhitabbo avabodhassa dukkarabhāvato imasmiṃ ṭhāne taṃ kiṃ maññatha bhikkhave katamaṃ nu kho dukkarataraṃ vā durabhisambhavataraṃ vāti  suttapadaṃ vattabbaṃ santārammaṇatāya vā santo nibbutasabbapariḷāhatāya nibbuto attano paccayehi padhānabhāvaṃ nītoti  vā paṇīto atittikaraṇaṭṭhena atappako sādurasabhojanaṃ viya tattha ca nirodhasaccaṃ santaṃ ārammaṇanti santārammaṇaṃ maggasaccaṃ santaṃ santārammaṇañcāti santārammaṇaṃ anupasantasabhāvānaṃ kilesānaṃ saṅkhārānañca abhāvato santo nibbutasabbapariḷāhattā nibbuto santapaṇītabhāveneva tadatthāya asecanakatāya atappakatā daṭṭhabbā tenāha idaṃ dvayaṃ lokuttarameva sandhāya vuttanti uttamañāṇassa visayattā na takkena avacaritabbo tato eva nipuṇañāṇagocaratāya saṇhasukhumasabhāvattā ca nipuṇo bālānaṃ avisayattā yathāvuttehi paṇḍitehi eva veditabboti paṇḍitavedanīyo ālīyanti abhiramitabbaṭṭhena sevīyantīti ālayā pañca kāmaguṇā ālayanti allīyanti abhiramaṇavasena sevantīti ālayā taṇhāvicaritāni ramantīti ratiṃ vindanti kīḷanti laḷanti ālayaratāti ālayaniratā
ṭhānaṃ sandhāyāti ṭhānasaddaṃ sandhāya atthako pana ṭhānanti ca paṭiccasamuppādo eva adhippeto tiṭṭhati phalaṃ tadāyattavuttitāyāti hi ṭhānaṃ saṅkhārādīnaṃ paccayabhūtā avijjādayo imesaṃ saṅkhārādīnaṃ paccayā idappaccayā avijjādayo idappaccayā eva idappaccayatā yathā devo eva devatā idappaccayānaṃ vā avijjādīnaṃ attano phalaṃ pati paccayabhāvo uppādanasamatthatā idappaccayatā tena paramatthapaccayalakkhaṇo paṭiccasamuppādo dassito hoti paṭicca samuppajjati phalaṃ etasmāti paṭiccasamuppādo padadvayenapi dhammānaṃ paccayaṭṭho eva vibhāvito tenāha saṅkhārādipaccayānaṃ etaṃ adhivacananti saṅkhārādīnaṃ paccayā saṅkhārādipaccayā avijjādayo tesaṃ saṅkhārādipaccayānaṃ ayamettha saṅkhepo vitthāro pana visuddhimaggasaṃvaṇṇanāyaṃ  vuttanayena veditabbo sabbasaṅkhārasamathotiādi sabbanti sabbasaṅkhārasamathādiabhidheyyaṃ sabbaṃ atthato nibbānameva idāni assa nibbānabhāvaṃ dassetuṃ yasmā hītiādi vuttaṃ tanti nibbānaṃ āgammāti paṭicca ariyamaggassa ārammaṇapaccayahetu sammantīti paṭippassaddhivūpasamavasena sammanti tathā santā ca savisesaṃ upasantā nāma hontīti āha vūpasammantīti etena  sabbe saṅkhārā sammanti etthāti sabbasaṅkhārasamatho nibbānanti dasseti sabbasaṅkhāravisaṃyutte hi nibbāne sabbasaṅkhāravūpasamapariyāyo aṭṭhakathāyaṃ vutto eva sesapadesupi eseva nayo
upadhīyati ettha dukkhanti upadhi khandhādayo paṭinissaṭṭhāti samucchedavasena pariccattā honti sabbā taṇhāti aṭṭhasatappabhedā sabbāpi taṇhā sabbe kilesarāgāti kāmarāgarūparāgādibhedā sabbepi kilesabhūtā rāgā sabbepi vā kilesā idha kilesarāgāti adhippetā na lobhavisesā eva cittassa pariḷāhabhāvāpādanato yathāha rattampi cittaṃ vipariṇataṃ  duṭṭhampi cittaṃ vipariṇataṃ mūḷhampi cittaṃ vipariṇatanti  virajjantīti palujjanti vikkhambhanato sabbaso tena visaṃyuttabhāvato sabbaṃ dukkhanti jarāmaraṇādibhedaṃ sabbaṃ vaṭṭadukkhaṃ bhavena bhavanti tena tena bhavena bhavantaraṃ bhavanikantibhāvena saṃsibbati phalena vā saddhiṃ kammaṃ sataṇhasseva āyatiṃ punabbhavabhāvato tato vānato nikkhantaṃ tattha tassa sabbaso abhāvato ciranisajjācirabhāsanehi piṭṭhiāgilāyanatālugalasosādivasena kāyakilamatho ceva kāyavihesā ca veditabbā sā ca kho desanāya atthamajānantānaṃ apaṭipajjantānañca vasena jānantānaṃ pana paṭipajjantānañca desanāya kāyaparissamopi satthu aparissamoyeva tenāha bhagavā  na ca maṃ dhammādhikaraṇaṃ vihesesīti  tenevāha  yā ajānantānaṃ desanā nāma so mama kilamatho assāti ubhayanti cittakilamatho cittavihesā cāti ubhayampetaṃ buddhānaṃ natthi bodhimūle eva samucchinnattā anubrūhanaṃ sampiṇḍanaṃ soti apissūti nipāto vuddhippattā vā acchariyā anacchariyā vuddhiatthopi hi kāro hoti yathā asekkhā dhammāti kappānaṃ satasahassaṃ cattāri ca asaṅkhyeyyāni sadevakassa lokassa dhammasaṃvibhāgakaraṇatthameva pāramiyo pūretvā idāni samadhigatadhammarajjassa tattha appossukkatāpattidīpanatā gāthatthassa ca acchariyatā tassa vuddhippattīti veditabbaṃ atthadvārena hi gāthānaṃ anacchariyatā gocarā ahesunti upaṭṭhahiṃsu upaṭṭhānañca vitakketabbatāvāti āha parivitakkayitabbataṃ pāpuṇiṃsūti
yadi  sukhāpaṭipadāva kathaṃ kicchatāti āha pāramīpūraṇakāle panātiādi evamādīni duppariccajāni dentassa haiti vā byattanti etasmiṃ atthe nipāto ekaṃsattheti keci ha byattaṃ ekaṃsena vā alaṃ nippayojanaṃ evaṃ kicchena adhigatassa pakāsituṃ desitunti yojanā halanti vā alanti iminā samānatthapadaṃ halanti vadāmītiādīsu viya rāgadosaphuṭṭhehīti phuṭṭhavisena viya sappena rāgena dosena ca phuṭṭhehi abhibhūtehi rāgadosānugatehīti rāgadosehi anubandhehi
niccādīnanti niccādīnaṃ catunnaṃ vipallāsānaṃ evaṃgatanti evaṃ aniccantiādinā ākārena pavattaṃ bujjhitabbaṃ kāmarāgarattā ca bhavarāgarattā ca nīvaraṇehi nivutacittatāya diṭṭhirāgarattā viparītābhinivesena na dakkhanti yāthāvato dhammaṃ na paṭivijjhissanti sabhāvenāti aviparītasabhāvena evaṃ gāhāpetunti aniccantiādinā sabhāvena yāthāvato dhammaṃ jānāpetuṃ rāgadosaparetatāpi nesaṃ sammūḷhabhāvenevāti āha tamokhandhena āvuṭāti
dhammadesanāya  appossukkatāpattiyā kāraṇaṃ vibhāvetuṃ kasmā panātiādinā sayameva codanaṃ samuṭṭhāpeti aññātavesenāti imassa bhagavato sāvakabhāvūpagamanena aññātavesena aññataratāpasavesenāti keci so panassa arahattādhigamaneneva vigaccheyya tividhaṃ kāraṇaṃ appossukkatāpattiyā paṭipakkhassa balavabhāvo dhammassa gambhīratā tattha ca bhagavato sātisayaṃ gāravanti taṃ dassetuṃ tassa hītiādi āraddhaṃ tattha paṭipakkhā nāma rāgādayo kilesā sammāpaṭipattiyā antarāyakarattā tesaṃ balavabhāvato ciraparibhāvanāya sattasantānato dubbisodhiyatāya te satte mattahatthino viya dubbalapurisaṃ adhibhavitvā ajjhottharitvā anayabyasanaṃ āpādentā anekasatayojanāyāmavitthāraṃ sunicitaṃ ghanasannivesaṃ kaṇṭakaduggampi adhisenti dūrapabhedaducchejjatāhi dubbisodhiyataṃ pana dassetuṃ athassātiādi vuttaṃ tattha ca anto amaṭṭhatāya kañjiyapuṇṇā lābu cirapārivāsikatāya takkabharitā cāṭi snehatintadubbalabhāvena vasāpītapilotikā telamissitatāya añjanamakkhitahattho dubbisodhanīyā vuttā hīnūpamā cetā rūpapabandhabhāvato acirakālikattā ca malīnatāya kilesasaṃkileso eva pana dubbisodhanīyataro  anādikālikattā arūpanissitattā ca tenāha atisaṃkiliṭṭhāti
yathā ca dubbisodhanīyataratāya evaṃ gambhīraduddasaduranubodhānampi vuttaupamā hīnūpamāva gambhīropi dhammo paṭipakkhavidhamanena ñāṇena visadabhāvaṃ āpannena supākaṭo bhaveyya paṭipakkhavidhamanaṃ pana sammāpaṭipattipaṭibaddhaṃ sā saddhammassavanādhīnā taṃ satthari dhamme ca pasādāyattaṃ so garuṭṭhāniyānaṃ ajjhesanahetukoti paṇālikāya sattānaṃ dhammasampaṭipattiyā brahmāyācanānimittanti taṃ dassento apicātiādimāha
upakkilesabhūtaṃ appaṃ rāgādirajaṃ etassāti apparajaṃ apparajaṃ akkhi paññācakkhu yesaṃ te taṃsabhāvāti katvā apparajakkhajātikāti imamatthaṃ dassento paññāmayetiādimāha appaṃ rāgādirajaṃ yesaṃ taṃsabhāvā apparajakkhajātikāti evamettha attho veditabbo assavanatāti sayaṃ abhiññātiādīsu viya karaṇe paccattavacananti āha assavanatāyāti dasapuññakiriyavasenāti dānādidasavidhapuññakiriyavatthūnaṃ vasena tenāha katādhikārātiādi papañcasūdaniyaṃ  pana dvādasapuññakiriyavasenāti vuttaṃ taṃ dānādīsu saraṇagamanaparahitapariṇāmanādipakkhipanavasena vuttaṃ
rāgādimalena samalehi pūraṇādīhi chahi satthārehi satthupaṭiññehi kabbaracanāvasena cintākaviādibhāve ṭhatvā takkapariyāhataṃ vīmaṃsānucaritaṃ sayaṃpaṭibhānaṃ cintito te kira buddhakolāhalānussavena  sañjātakutūhalaṃ lokaṃ vañcentā kohaññe ṭhatvā sabbaññutaṃ paṭijānantā yaṃ kañci adhammameva dhammoti dīpesuṃ tenāha te hi puretaraṃ uppajjitvātiādi apāpuretanti etaṃ kassapassa bhagavato sāsanantaradhānato pabhuti pihitaṃ nibbānamahādvāraṃ ariyamaggaṃ saddhammadesanāhatthena apāpura vivara
selo pabbato ucco hoti thiro ca na paṃsupabbato missakapabbato cāti āha sele yathā pabbatamuddhanīti dhammamayaṃ pāsādanti lokuttaradhammamāha so hi sabbaso pasādāvaho sabbadhamme  atikkamma abbhuggataṭṭhena pāsādasadiso ca paññāpariyāyo vā idha dhammasaddoti vuttaṃ paññāmayanti sā hi abbhuggataṭṭhena pāsādoti abhidhamme āgatā tathā cāha 
paññāpāsādamāruyha asoko sokiniṃ pajaṃ
pabbataṭṭhova bhūmaṭṭhe dhīro bāle avekkhatīti 
yathā hītiādīsu yathā ca pabbate ṭhatvā andhakāre heṭṭhā olokentassa purisassa khettakedārapāḷikuṭikāyo tattha sayitamanussā ca na paññāyanti anujjalabhāvato kuṭikāsu pana aggijālā paññāyati samujjalabhāvato evaṃ dhammapāsādamāruyha sattalokaṃ olokayato bhagavato ñāṇassa āpāthaṃ nāgacchanti akatakalyāṇā sattā ñāṇagginā anujjalabhāvato anuḷārabhāvato ca rattiṃ khittā sarā viya honti katakalyāṇā pana bhabbapuggalā dūre ṭhitāpi bhagavato āpāthaṃ āgacchanti paripakkañāṇaggitāya samujjalabhāvato uḷārasantānatāya himavantapabbato viya cāti evaṃ yojanā veditabbā
garuṭṭhānīyaṃ payirupāsitvā garutaraṃ payojanaṃ uddissa abhipatthanā ajjhesanā sāpi atthato yācanāva hotīti āha ajjhesananti yācananti padesavisayaṃ ñāṇadassanaṃ ahutvā buddhānaṃyeva āveṇikabhāvato idaṃ ñāṇadvayaṃ buddhacakkhūti vuccatīti āha imesañhi dvinnaṃ ñāṇānaṃ buddhacakkhūti nāmanti tiṇṇaṃ magggañāṇānanti heṭṭhimānaṃ tiṇṇaṃ maggañāṇānaṃ dhammacakkhūti nāmaṃ catusaccadhammadassanamattabhāvato yato tāni ñāṇāni vijjūpamabhāvena vuttāni aggamaggañāṇaṃ pana ñāṇakiccassa sikhāppattiyā dassanamattaṃ na hotīti dhammacakkhūti na vuccati yato taṃ vajirūpamabhāvena vuttaṃ vuttanayenāti apparajakkhajātikāti ettha vuttanayena yasmā mandakilesā apparajakkhāti vuttā tasmā  bahalakilesā mahārajakkhāti veditabbā paṭipakkhavidhamanasamatthatāya tikkhāni sūrāni visadāni vuttavipariyāyena mudūni saddhādayo ākārāti saddahanādippakāre vadati sundarāti kalyāṇā sammohavinodaniyaṃ pana yesaṃ āsayādayo koṭṭhāsā  sundarā te svākārāti vuttaṃ taṃ imāya atthavaṇṇanāya aññadatthu saṃsandatīti daṭṭhabbaṃ kāraṇaṃ nāma paccayākāro saccāni vā paralokanti samparāyaṃ taṃ dukkhāvahaṃ vajjaṃ viya bhayato passitabbanti vuttaṃ paralokañceva vajjañca bhayato passantīti sampattibhavato vā aññattā vipattibhavo paralokoti vuttaṃ para passantīti
ayaṃ panettha pāḷīti ettha apparajakkhāti padānaṃ atthavibhāvane ayaṃ tassa tathābhāvasādhanapāḷi saddhādīnañhi vimuttaparipācakadhammānaṃ balavabhāvo tappaṭipakkhānaṃ pāpadhammānaṃ dubbalabhāve sati hoti tesañca balavabhāvo saddhādīnaṃ dubbalabhāveti vimuttiparipācakadhammānaṃ savisesaṃ atthitānatthitāvasena apparajakkhā mahārajakkhātiādayo pāḷiyaṃ  vibhajitvā dassitā saddho puggalo apparajakkhotiādinā khandhādayo eva lujjanapalujjanaṭṭhena loko sampattibhavabhūto loko sampattibhavaloko sugatisaṅkhāto upapattibhavo sampatti bhavati etenāti sampattisambhavaloko sugatisaṃvattaniyo kammabhavo duggatisaṅkhātaupapattibhavaduggatisaṃvattaniyakammabhavā vipattibhavalokavipattisambhavalokā puna ekakadukādivasena lokaṃ vibhajitvā dassetuṃ eko lokotiādi vuttaṃ āhārādayo viya hi āhāraṭṭhitikā saṅkhārā sabbe lujjanaṭṭhena lokoti tattha eko loko sabbe sattā āhāraṭṭhitikāti yāyaṃ puggalādhiṭṭhānāya kathāya sabbesaṃ saṅkhārānaṃ paccayāyattavuttitā vuttā tāya sabbo saṅkhāraloko eko ekavidho pakārantarassa abhāvato dve lokātiādīsupi iminā nayena attho veditabbo nāmaggahaṇena cettha nibbānassa aggahaṇaṃ tassa alokasabhāvattā
nanu ca āhāraṭṭhitikāti ettha paccayāyattavuttitāya maggaphalānampi lokatā āpajjatīti nāpajjati pariññeyyānaṃ dukkhasaccadhammānaṃ idha lokoti adhippetattā atha vā na lujjati na palujjatīti yo gahito tathā na hoti so lokoti taṃgahaṇarahitānaṃ lokuttarānaṃ natthi lokatā upādānānaṃ ārammaṇabhūtā khandhā upādānakkhandhā anurodhādivatthubhūtā lābhādayo aṭṭhalokadhammā dasāyatanānīti dasa rūpāyatanāni sesaṃ suviññeyyameva vivaṭṭajjhāsayassa adhippetattā tassa ca sabbaṃ tebhūmakakammaṃ garahitabbaṃ vajjitabbañca hutvā upaṭṭhātīti vuttaṃ sabbe abhisaṅkhārā vajjā sabbe bhavagāmikammā vajjāti  apparajakkhatādīsu pañcasu dukesu ekekasmiṃ dasa dasa katvā paññāsāya ākārehi imāni pañcindriyāni jānātīti vuttaṃ atha vā anvayato byatirekato ca saddhādīnaṃ indriyānaṃ paropariyattaṃ jānātīti katvā tathā vuttaṃ ettha ca apparajakkhādibhabbādivasena āvajjentassa bhagavato te sattā puñjapuñjāva hutvā upaṭṭhahanti na ekekā
uppalāni ettha santīti uppalinī uppalagacchopi jalāsayopi ca idha pana jalāsayo adhippetoti āha uppalavaneti yāni hi udakassa anto nimuggāneva hutvā pusanti vaḍḍhanti tāni antonimuggaposīni dīpitānīti aṭṭhakathāyaṃ pakāsitāni idheva vā aññānipītiādinā dassitāni ugghaṭitaññūti ugghaṭanaṃ nāma ñāṇugghaṭanaṃ ñāṇena ugghaṭitamatteneva jānātīti attho vipañcitaṃ vitthāritameva atthaṃ jānātīti vipañcitaññū niddesādīhi dhammābhisamayāya netabboti neyyo pajjati attho etenāti padaṃ pajjate ñāyateti vā padaṃ tadattho padaṃ paramaṃ etassa na saccābhisambodhoti padaparamo
udāhaṭavelāyāti udāhāre dhammassa uddese udāhaṭamatteyeva dhammābhisamayoti catusaccadhammassa ñāṇena saddhiṃ abhisamayo ayaṃ vuccatīti ayaṃ cattāro satipaṭṭhānātiādinā nayena saṃkhittena mātikāya ṭhapiyamānāya desanānusārena ñāṇaṃ pesetvā arahattaṃ gaṇhituṃ samattho puggalo ugghaṭitaññūti vuccati ayaṃ vuccatīti saṃkhittena mātikaṃ ṭhapetvā vitthārena atthe vibhajiyamāne arahattaṃ pāpuṇituṃ samattho puggalo vipañcitaññūti vuccati uddesatoti uddesahetu uddisantassa uddisāpentassa vāti attho paripucchatoti atthaṃ paripucchantassa anupubbena dhammābhisamayo hotīti anukkamena arahattappatti hoti na tāya jātiyā dhammābhisamayo hotīti tena attabhāvena maggaṃ vā phalaṃ vā antamaso jhānaṃ vā vipassanaṃ vā nibbattetuṃ na sakkoti ayaṃ vuccati padaparamoti ayaṃ puggalo chabbidhaṃ byañjanapadaṃ chabbidhaṃ atthapadanti idaṃ padameva paramaṃ assāti padaparamoti vuccatīti attho
vāsanāhotīti desanā phalavohārena vāsanā hotīti vuttā na hi kāci buddhānaṃ desanā niratthakā yeti ye duvidhe puggale vibhaṅge kammāvaraṇenāti pañcavidhena ānantariyakammena vipākāvaraṇenāti ahetukapaṭisandhiyā yasmā pana duhetukānampi ariyamaggapaṭivedho natthi tasmā duhetukā paṭisandhipi vipākāvaraṇamevāti veditabbā kilesāvaraṇenāti niyatamicchādiṭṭhiyā assaddhāti buddhādīsu saddhārahitā acchandikāti kattukamyatāchandarahitā uttarakurukā manussā acchandikaṭṭhānaṃ paviṭṭhā duppaññāti bhavaṅgapaññāya parihīnā bhavaṅgapaññāya  pana paripuṇṇāyapi yassa bhavaṅgacalanaṃ lokuttarassa paccayo na hoti sopi duppañño eva nāma abhabbā niyāmaṃ okkamituṃ kusalesu dhammesu sammattanti kusalesu dhammesu sammattaniyāmasaṅkhātaṃ maggaṃ okkamituṃ adhigantuṃ abhabbā na kammāvaraṇenātiādīni vuttavipariyāyena veditabbāni rāgacaritādiādīsu yaṃ vattabbaṃ taṃ paramatthadīpaniyaṃ visuddhimaggasaṃvaṇṇanāyaṃ  vuttanayena veditabbaṃ
nibbānassa dvāraṃ pavisanamaggo vivaritvā ṭhapito mahākaruṇūpanissayena sayambhuñāṇena adhigatattā saddhaṃ pamuñcantūti attano saddhaṃ dhammasampaṭicchanayogyaṃ katvā vissajjentu saddahanākārena naṃ upaṭṭhapentūti attho sukhena akicchena pavattanīyatāya suppavattitaṃ na bhāsiṃ na bhāsissāmīti cintesiṃ
satthu santikaṃ upagatānaṃ devānaṃ brahmānañca tassa purato antaradhānaṃ nāma atiṭṭhananti āha sakaṭṭhānameva gatoti saddhindriyādi sammādiṭṭhiādiko dhammo eva vineyyasantāne pavattanaṭṭhena cakkanti dhammacakkaṃ atha vā cakkanti āṇā dhammanti desanā atha vā atthadhammato anapetattā dhammañca taṃ pavattanaṭṭhena cakkañcāti dhammacakkaṃ dhammena ñāyena cakkantipi dhammacakkaṃ yathāha dhammañca pavatteti cakkañcāti dhammacakkaṃ cakkañca pavatteti dhammañcāti dhammacakkaṃ dhammena pavattetīti dhammacakkaṃ dhammacariyāya pavattetīti dhammacakkantiādi  pavattesīti paṭṭhapesi


ayaṃvitakkoti ayaṃ kintāhaṃ vihareyyanti evaṃ pavattitavitakko aññasminti parasmiṃ attā na hotīti hi añño paro so panettha na yo koci adhippeto atha kho garuṭṭhānīyo tenāha kañci garuṭṭhāne aṭṭhapetvāti patissavati garuno āmāti sampaṭicchatīti patisso na patissoti appatisso patissayarahito garupassayarahitoti attho
sadevaketi avayavena viggaho samudāyo samāsattho sadevakaggahaṇena pañcakāmāvacaradevaggahaṇaṃ pārisesañāyena itaresaṃ padantarehi saṅgahitattā samārakaggahaṇena chaṭṭhakāmāvacaradevaggahaṇaṃ  paccāsattiñāyena tattha hi māro jāto tannivāsī ca hoti sabrahmakavacanena brahmakāyikādibrahmaggahaṇaṃ paccāsattiñāyeneva sassamaṇabrāhmaṇiyā pajāyāti sāsanassa paccatthikasamaṇabrāhmaṇaggahaṇaṃ nidassanamattañcetaṃ apaccatthikānaṃ asamitapāpānaṃ abāhitapāpānañca samaṇabrāhmaṇānaṃ teneva vacanena gahitattā kāmaṃ sadevaketiādivisesanānaṃ vasena sattavisayo lokasaddoti viññāyati tulyayogavisayattā tesaṃ salomako sapakkhakotiādīsu pana atulyayogepi ayaṃ samāso labbhatīti byabhicāradassanato pajāgahaṇanti pajāvacanena sattalokaggahaṇaṃ devabhāvasāmaññena mārabrahmesu gahitesupi itarehi tesaṃ labbhamānavisesadassanatthaṃ visuṃ gahaṇanti dassento māro nāmātiādimāha māro brahmānampi vicakkhukammāya pahotīti āha sabbesanti uparīti uparibhāve brahmāti dasasahassibrahmānaṃ sandhāyāha tathā cāha dasahi aṅgulīhītiādi idha dīghanikāyādayo viya bāhirakānampi ganthanikāyo labbhatīti āha ekanikāyādivasenāti
vatthuvijjādīti ādisaddena vijjāṭṭhānāni saṅgahitāni yathāsakaṃ kammakilesehi pajātattā nibbattattā pajā sattanikāyo tassā pajāya sadevamanussāyāti vā iminā sammutidevaggahaṇaṃ tadavasiṭṭhamanussalokaggahaṇañca daṭṭhabbaṃ evaṃ bhāgaso lokaṃ gahetvā yojanaṃ dassetvā idāni abhāgaso lokaṃ gahetvā yojanaṃ dassetuṃ apicetthātiādi vuttaṃ lokavasena vuttāni lokīyanti ettha kammakammaphalānīti  katvā pajāvasena hetupaccayehi pajāyatīti katvā sīlasampannataranti ettha paripuṇṇasampannatā adhippetā sampannaṃ sālikedārantiādīsu  viya tenāha adhikataranti atthoti paripuṇṇampi adhikataranti vattabbatamarahati sesesūti samādhisampannatarantiādīsu
kāraṇantiādīsu kāraṇanti yuttiṃ atthanti aviparītatthaṃ vuḍḍhinti abhivuḍḍhinimittaṃ
iminā vacanenāti imasmiṃ sutte anantaraṃ vuttavacanena na kevalaṃ imināva suttantarampi ānetvā paṭibāhitabboti dassento na me ācariyo atthītiādimāha ettha yaṃ vattabbaṃ taṃ sumaṅgalavilāsiniyā dīghanikāyaṭṭhakathāya  vuttameva saranti karaṇe etaṃ paccattavacananti āha sarantenāti saranti vā saraṇahetūti attho


ekakoti  vivekaṭṭhitatāya nissaṭo gaṇasaṅgaṇikābhāvo tassānena dīpito kilesasaṅgaṇikābhāvo pana appamattotiādīhi pakāsito pesitattoti nibbānaṃ pati pesitacitto sammadevāti ñāyeneva so pana yadi āgamanato paṭṭhāya labbhati vattabbameva natthi atha paṭipadārambhato paṭṭhāya labbhati evampi vaṭṭatevāti dassetuṃ yathā vā tathā vātiādi vuttaṃ aggamaggādhigamena asammohapaṭivedhassa sikhāppattattā maggadhammesu viya phaladhammesupi sātisayo asammohoti sayaṃ abhiññāti vuttanti āha sāmaṃ jānitvāti yathā jānanā panassa sacchikaraṇaṃ attapaccakkhakiriyāti sacchikatvāti vuttanti āha paccakkhaṃ katvāti tathā sacchikiriyā cassa vipassanāpaṭilābhoti upasampajjāti vuttanti āha paṭilabhitvāti etenāti khīṇā jātītiādivacanena
jātikhīṇāti ettha jātisīsena tabbikāravanto khandhā vuttā pubbeva khīṇattāti maggādhigamanato pageva atītabhāveneva khīṇattā tattha anāgatesu vāyāmābhāvatoti avijjamānattā anāgatabhāvasāmaññaṃ gahetvā lesena vuttaṃ na paccuppannā vijjamānattāti saṃkiliṭṭhā ca maggabhāvanāti siyāti vacanaseso yathā ajātaphalataruṇarukkhamūle chinne āyatiuppajjanārahāni phalāni chedanapaccayā anuppajjamānāni naṭṭhāni nāma honti evameva bhāvanāya asati uppajjanārahā kilesā tappaccayā jāti ca maggabhāvanāya sati na uppajjamānā pahīnāti vuccantīti imamatthaṃ dasseti maggassa panātiādinā anuppādadhammataṃ āpajjanena ñāṇena khīṇarāgavasena
soḷasakiccabhāvāyāti soḷasakiccatāya soḷasavidhassa vā kiccassa bhāvāya uppādanāya pāḷiyaṃ sapadānanti sapadānacāro vutto bhāvanapuṃsakaniddesenāti āha sapadānacāranti anukkammāti anatikkamitvā āhutipiṇḍanti juhitabbapiṇḍaṃ juhanavasena aggimhi pakkhipitabbapāyāsapiṇḍanti adhippāyo bhūtabalikammanti tathā pakkhipitvā balikammakaraṇaṃ haritupalittanti allagomayena kataparibhaṇḍaṃ vanamālaparikkhittanti manoharāhi vanapupphamālāhi parikkhittaṃ dhūmakaṭacchūti dhūmapānaṃ sīlagandhanti sīlaṃ paṭicca uppannakittigandhaṃ ghāyamānassāti upagataṃ gaṇhantassa
imamhāṭhānāti imasmā manussānaṃ vasanaṭṭhānā mahāpathavitalatoti adhippāyo sabbaheṭṭhimoti brahmapārisajjānaṃ vāsabrahmalokamāha brahmapatho nāma cattāri kusalajjhānāni brahmalokamaggabhāvato jīvitapatho nāma jīvitapavattiupāyabhāvato bhuñjatu bhavaṃ mahābrahmāti vacanaṃ sandhāyāha kiṃ jappasītiādi tiṇabījānīti sālitaṇḍulādīni goyūsanti khīraṃ jigucchanto vadati ayampi attho netādiso brahmabhakkhoti vadantena dīpitoti
atidevapattopi pañcakhandhūpadhīnaṃ atthitāya kilesūpadhiādīnaṃyeva virahitabhāvo gahito aññatra hi bhāvapaccayaṃ tadattho viññāyatīti āha atidevabhāvaṃ pattoti yasmā brahmānopi devagatipariyāpannattā devā eva tasmā vuttaṃ atibrahmabhāvaṃ pattoti
attānaṃbhāvetvāti sīlādīhi guṇehi attānaṃ vaḍḍhetvā paribrūhitvā ṭhito
puthujjanā tasā taṇhāmānadiṭṭhiparittāsavasena tāsanato khīṇāsavā thāvarā nāma sabbaso gatīsu sañcaraṇābhāvato tathā hi catunnaṃ saccānaṃ sabbaso adiṭṭhattā bhavadāyajjassa taṇhādāsabyassa bhāvato ekaccāsu gatīsu sañcaraṇasabhāvato sekkhā thāvarā na honti bhajamānāti bhajāpiyamānā thāvarapakkhameva bhajanti sabbaseṭṭhapakkhaṃ ekantapasaṭṭhaṃ bhajamānabhāvaṃ upādāya
pahīnakileso khīṇāsavo viseno sukhaṃ āyati sukhāyati tassa kārakaṃ sukhāyatikaṃ


 sassato attā ca loko cāti evaṃ pavattā diṭṭhi sassatadiṭṭhi saha kāyenāti saha tena brahmattabhāvena brahmaṭṭhānanti attano brahmavatthuṃ aniccaṃ niccanti vadati aniccatāya attano apaññāyamānattā thiranti daḷhaṃ vināsābhāvato sārabhūtanti attho uppādavipariṇāmābhāvato sadā vijjamānaṃ kevalanti paripuṇṇaṃ tenāha akhaṇḍanti kevalanti vā jātiādīhi asammissaṃ virahitanti adhippāyo uppādādīnaṃ abhāvato eva acavanadhammaṃ koci jāyanako upapajjanako vā natthi niccabhāvato  ṭhānena saddhiṃ tannivāsīnaṃ niccabhāvañhi so paṭijānāti tisso jhānabhūmiyoti dutiyatatiyacatutthajjhānabhūmiyo catutthajjhānabhūmivisesā hi asaññasuddhāvāsāruppabhavā nibbānanti vā ettha itisaddo ādiattho na parisamāpanattho tasmā sabbanti iminā asañña bhavāti vuttaṃ saṅgaṇhāti paṭibāhatīti santaṃyeva samānaṃ ajānantova natthīti paṭikkhipati eke uttaravihāravāsino
heṭṭhūpapattikoti heṭṭhā bhūmīsu uppannaupapattiko idāni tamatthaṃ vivarituṃ anuppannetiādi vuttaṃ heṭṭhupapattikaṃ katvāti yathāṭhitabhūmito heṭṭhā tatiyajjhānabhūmiyaṃ upapattijhānaṃ katvā na uparijhānassa viya patthanāmattanti adhippāyo paṭhamakāleti tasmiṃ bhave paṭhamakāle aññāsi āsannabhāvato ubhayanti taṃ taṃ attanā katakammañceva nibbattaṭṭhānañcāti ubhayaṃ pamussitvā nibbattiṃ anupadhārento
avijjāya gatoti avijjāya saha pavatto sahayoge hi idaṃ karaṇavacanaṃ tenāha samannāgatoti aññāṇīti avidvā paññācakkhuvirahato andhībhūto andhabhāvaṃ āpannoti attho anāgate saddo hotāyaṃ vakkhatīti yatrasaddapayogena attho pana vattamānakāliko tenāha bhaṇatīti tenāha yatrātiādi
maggacoroti maggaparibundhakacoro santajjiyamānoti avijjāgato vata bho bako brahmātiādinā santajjiyamāno satiṃ labhitvāti teneva santajjanena yoniso ummujjitvā purimajātivisayaṃ satiṃ labhitvā nippīḷitukāmoti ghaṃsetukāmo dosaṃ dassetukāmo idaṃ passa yāvañca te aparaddhanti puññakammāti puññakārino vedehi ñāṇehi gatattā pavattattā antimā brahmupapattīti sabbapacchimā brahmabhāvappatti asmābhijappantīti asme abhijappanti āyuvaṇṇādivasena brūhitaguṇattā brahmā aññehi mahantā brahmā mahābrahmā abhibhūti taṃ brahmalokaṃ jeṭṭhakabhāvena abhibhavitvā ṭhito anabhibhūtoti aññehi na abhibhūto aññadatthūti ekaṃsavacanametaṃ dassanavasena daso sabbaṃ passatīti adhippāyo vasavattīti sabbajanaṃ vase vatteti issaroti loke issaro kattā nimmātāti lokassa kattā nimmātā seṭṭho sajitāti ayaṃ lokassa uttamo saṃvibhajitā ca vasī pitā bhūtabhabyānanti āciṇṇavasittā vasī ayaṃ pitā bhūtānaṃ nibbattānaṃ bhabyānaṃ sambhavesīnanti patthenti vikatthenti pihenti mānenti
etanti  viparītasaññāvasena idaṃ niccaṃ idaṃ dhuvaṃ idaṃ sassatantiādinā vuttaṃ etaṃ appaṃ parittakanti taṃ bhagavā paricchinditvā dasseti taṃ pana ekasmiṃ kosalake tilavāhe vassasate vassasate ekekatiluddhāre kayiramāne tilāni parikkhayaṃ gacchanti na tveva abbude āyūti evaṃ vutto abbudo taṃvasena vīsatiguṇaṃ nirabbudo tesaṃ nirabbudānaṃ vasena nirabbudasatasahassaṃ ayamettha saṅkhepo vitthārato pana padume āyuno vassagaṇanā imasmiṃyeva saṃyutte parato āgamissati anantadassīti anantassa ñeyyassa anavasesato dassī vatasīlavattanti samādānavasena vatabhūtaṃ cārittasīlavasena samāciṇṇattā sīlavattaṃ taṃ pana ekamevāti āha sīlamevāti
apāyesīti ettha yadā so pipāsite manusse pānīyaṃ pāyesi taṃ samudāgamato paṭṭhāya dassetuṃ tatrātiādi āraddhaṃ pubbeti purimajātiyaṃ esa brahmā jarāmaraṇassa antaṃ karissāmīti ajjhāsayavasena jhānaṃ nibbattetvā brahmaloke nibbatti so tattha nibbānasaññī ahosi jhānaratiyā vītināmetīti tadā tassā kiriyāya avicchedato pavattiṃ upādāya vattamānapayogo rattandhakāre purato purato gacchantassa sakaṭassa anussaraṇavasena gacchantānaṃ sakaṭānaṃ nivattanaṃ hotīti sabbasakaṭāni tatheva nivattitvāti vuttaṃ
kammasajjāti yuddhasajjā vilopanti viluttabhaṇḍaṃ eṇikūlasminti ettha panihatāya niccagaṅgāya nāmanti keci eṇimigabahulatāya so gaṅgāya tīrappadeso eṇikūlanti vuttanti apare gaṅgeyyakoti gaṅgāsannivāsī
baddhacaroti paṭibaddhacariyo tenāha antevāsikoti yasmā buddho sabbaññū tasmā aññāsi idha mayhaṃ pamuṭṭhañca sabbaṃ jānāsīti adhippāyo sabbaṃ brahmalokaṃ obhāsayanto sabbampimaṃ brahmalokaṃ bhagavā obhāsaṃ abhibhavitvā anaññasādhāraṇaṃ attano obhāsaṃ obhāsento tiṭṭhati


tejokasiṇaparikammaṃkatvāti tejokasiṇaparikammajjhānaṃ samāpajjissāmīti cittuppādo evettha tejokasiṇaparikammaṃ na hi buddhānaṃ aññesaṃ viya tattha jhānasamāpajjanena  parikammapapañco atthi sabbattheva ciṇṇavasībhāvassa paramukkaṃsabhāvappattattā tassa kira brahmuno yathāhaṃ evaṃ mahānubhāvo añño natthīti laddhi yaṃ sandhāya vuttaṃ  natthi so samaṇo vā brāhmaṇo vā yo idha āgaccheyyāti bhagavā tassa taṃ laddhiṃ vissajjetuṃ tejodhātuṃ samāpajjitvā tassa upari ākāse nisīdi tena vuttaṃ tejodhātuṃ tathāgataṃ disvāti aṭṭhivedhaṃ viyaṃ vijjhitabbo aṭṭhivedhī yathā aṭṭhiṃ vijjhitvā aṭṭhimiñjaṃ āhacca tiṭṭhati evaṃ vijjhitabboti attho ayaṃ pana aṭṭhivedhī viya aṭṭhivedhī yathā so laddhiṃ vissajjeti evaṃ paṭipajjitabboti attho sesānanti mahākassapamahākappinaanuruddhattherānaṃ
aññabrahmasarīravimānālaṅkārādīnaṃ pabhāti brahmānaṃ sarīrappabhā vimānappabhā alaṅkāravatthādīnaṃ pabhāti imasmiṃ brahmaloke imā sabbā pabhā attano pabhassarabhāvena abhibhavantaṃ natthi me sāti idāni me sā diṭṭhi natthi natthi so samaṇo vā brāhmaṇo vā yo idha āgaccheyyāti ayaṃ laddhi natthi tenāha tatrāssa pahīnāti etthāti etasmiṃ samāgame yathā tassa brahmuno sabbaso diṭṭhigataṃ vimuccati dhammacakkhu uppajjati evaṃ mahantaṃ dhammadesanaṃ desesi
ajjāpi te āvusotiādinā vuttena tattakeneva sarūpena vuttāti paṭhamena pādena catasso dutiyena ekanti evaṃ pañca abhiññā sarūpena vuttā kasmā ettha dibbasotaṃ nāgatanti āha tāsaṃ vasena āgatamevāti yena imā lokuttarā abhiññā adhigatā na tassa dibbasotasampādanaṃ bhāriyaṃ paṭipakkhavigamena sukheneva ijjhanato


paccekaṃdvārabāhanti paccekaṃ dvārabāhaṃ paccekasaddo cettha āvuttivasena veditabbo paccekaṃ paccekanti āha ekeko ekekanti tesu hi eko paccekabrahmā gandhakuṭiyā ekadvārabāhaṃ nissāya ṭhito aparo aññaṃ paccekabrahmāti ca ekacārī brahmā na parisacārī brahmāti attho samiddhi nāma sagge sukhupakaraṇehi brahmānañca jhānaṃ sukhupakaraṇanti jhānasukhena samiddhoti sampattiyā vepullappattatā brahmānañca abhiññāguṇehi vepullappattīti  āha phītoti abhiññāpupphehi supupphitoti asahantoti nasahanto narocento
satapadanti satasaddo rūpavasenāti rūpasaddavasena rūpasaddena saddhinti attho tathā pantivasenāti etthāpi ekacceti eke migārī tesaṃ byagghīnisārūpakānaṃ pañcasatānīti attho kassa aññassa upaṭṭhānaṃ gamissāmīti vimānasampattiyaṃ vimhayakkhiko ahaṅkāravasena vadati raṇanti nindanti etehīti raṇā dosā virodhipaccayasannipāte vikāruppatti ruppanaṃ rūpassa pavedhananti āha sītādīhi ca niccaṃ pavedhitanti sumedho sundarapañño so satthā rūpe na ramati kiṃ pana mandapañño rūpe saraṇañca pavedhitañca apassanto ramasīti adhippāyo


 pamāṇakarānaṃ rāgādīnaṃ abhāvato khīṇāsavo rāgādivasena na sakkā imaṃ pamātunti appameyyo appameyyāni vā cattāri ariyasaccāni vijjhitvā ṭhitattā pamitaṃ pameyyaṃ tassa kato parimeyyo natthi tenāha khīṇāsavo dīpetīti tanti khīṇāsavaṃ pametuṃ randhagavesī hutvā vajjato paricchindituṃ yathāsabhāvato tassa minane nihīnapaññatāya avakujjapaññaṃ


 kiṃ  kusalagavesitāya kiṃ kusalaṃ akusalantiādinā kinti suṇāti etāyāti kissa vā vuccati paññā


 ābādho etassa atthīti ābādhiko anantarasutteti anāgatānantare sutte varākoti  anuggahavacanameva na nippariyāyena vuttavacanaṃ piyasīlāti iminā etasmiṃ atthe niruttinayena pesalāti padasiddhīti dasseti kabarakkhīnīti byādhibalena paribhinnavaṇṇatāya kabarabhūtāni akkhīni yattakanti yaṃ tvaṃ bhagavato vacanaṃ aññathā karosi tattakaṃ tayā aparaddhaṃ tassa pamāṇaṃ natthīti attho yasmā anāgāmino nāma kāmacchandabyāpādā pahīnā honti tvañca diṭṭho kāmacchandabyāpādavasena idhāgato tasmā yāva te idaṃ aparaddhanti ayamevettha attho daṭṭhabbo
adiṭṭhippattoti appattadiṭṭhinimitto gilaviso viya visaṃ gilitvā ṭhito viya kuṭhārisadisā mūlapacchindanaṭṭhena uttamattheti arahatte khīṇāsavoti vadati sunakkhatto viya acelaṃ korakkhattiyaṃ yo aggasāvako viya pasaṃsitabbo khīṇāsavo taṃ dussīlo ayanti yo vā vadati samakova vipākoti pasaṃsiyanindā vijjamānaguṇaparidhaṃsanavasena pavattā yāva mahāsāvajjatāya kaṭukataravipākā tāva nindiyapasaṃsāpi mahāsāvajjatāya samavipākā tattha avijjamānaguṇasamāropanena attano paresaṃ micchāpaṭipattihetubhāvato pasaṃsiyena tassa samabhāvakaraṇato ca lokepi hi ayaṃ pure samaṇagārayho hoti pageva duppaṭipannaduppaṭipannoti samaṃ karontīti
sakenāti attano sāpateyyena ayaṃ appamattako aparādho diṭṭhadhammikattā sappatikārattā ca tassa ayaṃ mahantataro kali katūpacitassa samparāyikattā appatikārattā ca
nirabbudoti  gaṇanāviseso ekoti āha nirabbudagaṇanāyāti satasahassaṃ nirabbudānanti attho nirabbudaparigaṇanaṃ pana heṭṭhā vuttameva yamariyagarahī nirayaṃ upetīti ettha yathāvuttaṃ āyuppamāṇaṃ pākatikena ariyūpavādinā vuttanti veditabbaṃ aggasāvakānaṃ pana guṇamahantatāya tatopi ativiya mahantatarā evāti vadanti


 dve kokālikanāmakā bhikkhū tato idha adhippetaṃ niddhāretvā dassetuṃ  ko ayaṃ kokālikoti pucchā suttassa aṭṭhuppattiṃ dassetuṃ  kasmā ca upasaṅkamīti pucchā  ayaṃ kirātiādi yathākkamaṃ tāsaṃ vissajjanaṃ vivekavāsaṃ vasitukāmattā appicchatāya ca mā kassaci vasiṃsu
pakkamissantīti āghātaṃ uppādesi attano icchāvighātanato therā bhikkhusaṅghassa niyyādayiṃsu payuttavācāya akatattā therehi ca adīpitattā pubbepi maññeti iminā therānaṃ kohaññe ṭhitabhāvaṃ āsaṅkati avaṇe vaṇaṃ passanto viya suddhe ādāsatale lekhaṃ uṭṭhāpento viya ca
aparajjhitvāti bhagavato sammukhā pāpabhikkhū jātāti vatvā āha saddhāya ākaro pasādāvahoti pavattasaddhāyiko vāti atthoti āha saddhātabbavacanoti
pīḷakā nāma bāhirato paṭṭhāya aṭṭhiṃ bhindati imā pana paṭhamaṃyeva aṭṭhiṃ bhinditvā uggatā taruṇabeluvamattiyoti taruṇabillaphalamattiyo visagilitoti khittapaharaṇo tañca baḷisaṃ visasamaññā loke ārakkhadevatānaṃ sutvāti padaṃ ānetvā sambandho
magadharaṭṭhe  saṃvohārato māgadhako patto tena tilasakaṭaṃ tilavāhāeti vutto paccitabbaṭṭhānassāti nirayadukkhena paccitabbapadesassa etaṃ abbudoti nāmaṃ
vassagaṇanāti ekato paṭṭhāya dasaguṇitaṃ abbudaāyumhi tato paraṃ vīsatiguṇaṃ nirabbudādīsu vassagaṇanā veditabbā sabbatthāti ababādīsu padumapariyosānesu sabbesu nirayesu eseva nayoti heṭṭhimato uparimassa uparimassa vīsatiguṇataṃ atidisati




porāṇakattāti  nibbattitvā cirakālattā jātattā jano taṃ ito janeto tasmiṃ khattiyo seṭṭho lokamariyādaparipālanādinā sammāpaṭipattiyaṃ sattānaṃ niyojanena bahukārattā so hi pare tathā paṭipādento sayampi tattha patiṭṭhitoyeva hotīti seṭṭho vutto paṭipakkhavijjhanaṭṭhena pubbenivāsādīnaṃ viditakaraṇaṭṭhena vijjāti saddhāhirottappabāhusaccavīriyasatipaññāti ime satta saddhammā caranti agatapubbaṃ disaṃ etehīti caraṇāni sīlādayo pannarasa dhammā


 appaññatte eva sikkhāpade chejjagāmikammassa katattā saliṅgeneva ca ṭhitattā devadatto sāsanato pakkantoti na vattabboti acirapakkanteti ettha sāsanato pakkanteti avatvā veḷuvanatogayāsīsaṃ gateti vuttaṃ pakatatto hi bhikkhusaṅghaṃ bhindeyya na apakatattoti vaḷavāyāti vaḷavāya kucchiyaṃ jātaṃ


janatanti janānaṃ samūhaṃ janasañcaraṇaṭṭhānanti attho manussānaṃ anupacāreti yattake kasanādikiccaṃ karontānaṃ sañcāro hoti ettakaṃ atikkamitvā anupacāre saṃyojanavippamokkhāti saṃyojanavimokkhahetu vivekaratiṃ pavivekasukhajjhānaṃ alabhanto cittānurakkhaṇatthanti pubbe maṃ manussā araññavāsena pavivitto asaṃsaṭṭho āraddhavīriyoti maññiṃsu idāni gāmante vasantaṃ disvā gaṇasaṅgaṇikāya nivuṭṭhoti appasādaṃ āpajjissanti yadipi me idha abhirati natthi evaṃ santepi idheva vasissāmīti vikkhittacittena hutvā na vasitabbaṃ ko attho cittavasaṃ gantvāti adhippāyo satipaṭṭhānaparāyaṇoti  satipaṭṭhānabhāvanārato evaṃ hissa gaṇavāsopi pāsaṃso vivekavāsena vinā samaṇakiccassa asijjhanato
vaṭṭabhayato pamutto ajjhāsayavasenāti adhippāyo
nisīdi tattha bhikkhūti iminā sattūpaladdhiyā anissitattā yathāruciyā tesaṃ nisajjaṃ dasseti tenāha iminātiādi
iminā ca iminā ca ākārena jātanti na anussavadassanametaṃ na anussavaggahaṇaṃ takkahetu nayahetu vā na vadāmīti yojanā piṭakaṃ gantho sampadīyati etassāti piṭakasampadānaṃ ganthassa uggaṇhanato tena piṭakassa uggaṇhanakabhāvena kenaci ganthānusārena evaṃ na vadāmīti attho brahmassa seṭṭhassa dhammassa cariyaṃ vācasikaṃ pavattatīti brahmacariyaṃ dhammadesanā bhāvitena maraṇassa sabbaso bhāgena vippahānena maraṇapariccāgīnaṃ te ca khīṇajātikāti āha khīṇāsavānanti
dasadhādasāti dasakkhattuṃ dasa aññanti pañcasatādhikasahassato aññaṃ puññabhāginoti vivaṭṭanissitapuññassa bhāgino tassā desanāya ettakā sattā jātāti gaṇetuṃ ahaṃ na sakkomīti dasseti brahmadhammadesananti brahmunā vuttaṃ āha


abhibhū sambhavoti tesaṃ dvinnaṃ mahātherānaṃ nāmāni tesaṃ vibhāgaṃ dassetuṃ tesūtiādi vuttaṃ ete dve tassa bhagavato aggasāvakāti dasseti avajjhāyantīti heṭṭhā katvā cintenti khiyyanti taṃ lāmakato cintetabbataṃ pāpenti pāpakataṃ karonti vitthārayantāti tameva lāmakato cintetabbataṃ vepullaṃ pāpentā sabbe pāsaṇḍā attano attano samaye siddhante sabbe devamanussā attano attano samaye paṭilābhe paṭiladdhaatthe purisakāraṃ vaṇṇayantīti yojanā
ārambhavīriyanti maccusenāsaṅkhātakilesadhunane ārambhavīriyaṃ yā ārambhadhātūti vuccati  nikkamavīriyanti kosajjapaṭipakkhabhūtaṃ vīriyaṃ yā nikkamadhātūti vuccati payogaṃ karothāti paraṃ paraṃ ṭhānaṃ akkamanato tatopi balavataraṃ bhāvanābhiyogaṃ pavattethāti attho tenāha parakkamathāti kilesasenā nāma rāgādikilesasamūho so maraṇapaccayabhāvato maccuno senāti vuccati tañhi sandhāya vuttaṃ mahāsenena maccunāti  khandhānaṃ paṭhamābhinibbatti jāti tadaññaṃ pana tesaṃ paṭipāṭi pavattaṃ saṃsāroti adhippāyenāha jātiñca saṃsārañcāti yasmā ekampi jātiṃ dvepi jātiyotiādīsu tasmiṃ tasmiṃ bhave ādānanikkhepaparicchinnakhandhappavatti jātīti vuccati sā eva yāva parinibbānā aparāparaṃ pavattamāno saṃsāro ito cito saṃsaraṇanti katvā tasmā āha jātisaṅkhātaṃ vā saṃsāranti paricchedanti pariyosānaṃ obhāsaṃ pharīti sambandho ālokaṭṭhāneti attanā  kataālokaṭṭhāne ālokakiccaṃ natthīti andhakāraṭṭhāne ālokadassanaṃ viya ālokaṭṭhāne ālokadassanakiccaṃ natthi tasmā tesaṃ sattānaṃ kiṃ āloko ayaṃ kassa nu kho ayaṃ ālokoti vicinantānaṃ cintentānaṃ sabbeti sahassilokadhātuyaṃ sabbe devamanussā osaṭāya parisāyāti dhammassavanatthaṃ sabbosaṭāya paricitaparicchinnāya parisāya saddaṃ suṇiṃsūti na kevalaṃ saddameva suṇiṃsu atha kho atthopīti yathādhippeto tesaṃ pakatisavanupacāre viya pākaṭo ahosi tisahassilokadhātuṃ viññāpesīti


evaṃ taṃ kusinārāya hotīti yathā anurodhapurassa thūpārāmo dakkhiṇapacchimadisāyaṃ evaṃ taṃ uyyānaṃ kusinārāya dakkhiṇapacchimadisāyaṃ hoti tasmāti yasmā nagaraṃ pavisitukāmā uyyānato upecca vattanti gacchanti etenāti upavattananti vuccati tasmā tanti sālapantibhāvena ṭhitaṃ sālavanaṃ antarenāti vemajjhe appamajjanaṃ appamādo so pana atthato ñāṇūpasaṃhitā sati yasmā tattha satiyā byāpāro sātisayo tasmā satiavippavāsenāti vuttaṃ appamādapadeyeva pakkhipitvā abhāsi atthato tassa sakalassa buddhavacanassa saṅgaṇhanato
jhānādīsu citte ca paramukkaṃsagatavasībhāvatāya ettake kāle ettakā samāpattiyo samāpajjitvā  parinibbāyissāmīti kālaparicchedaṃ katvā samāpattisamāpajjanaṃ parinibbānaparikammanti adhippetaṃ theroti anuruddhatthero
ayampi cāti yathāvuttapañcasaṭṭhiyā jhānānaṃ samāpannakathāpi saṅkhepakathā eva kasmā yasmā bhagavā tadā devasikaṃ vaḷañjanasamāpattiyo sabbāpi aparihāpetvā samāpajji evāti dassento nibbānapuraṃ pavisantotiādimāha catuvīsati pavisitvāti ettha keci tāva āhu  bhagavā devasikaṃ dvādasakoṭisatasahassakkhattuṃ mahākaruṇāsamāpattiṃ samāpajjati dvādasakoṭisatasahassakkhattumeva phalasamāpattiṃ samāpajjati tasmā tadāpi catuvīsatikoṭisatasahassasaṅkhā samāpattiyo samāpajjati vuttañhetaṃ bhagavatā tathāgataṃ bhikkhave arahantaṃ sammāsambuddhaṃ dve vitakkā bahulaṃ samudācaranti khemo ca vitakko paviveko ca vitakkoti  khemo hi vitakko bhagavato mahākaruṇāsamāpattiṃ pūretvā ṭhito pavivekavitakko arahattaphalasamāpattiṃ buddhānaṃ hi bhavaṅgaparivāso lahuko matthakappatto samāpattīsu vasībhāvo tasmā samāpajjanavuṭṭhānāni katipayacittakkhaṇeheva ijjhanti pañca rūpāvacarasamāpattiyo catasso arūpasamāpattiyo appamaññāsamāpattiyā saddhiṃ nirodhasamāpatti arahattaphalasamāpatti cāti dvādasetā samāpattiyo bhagavā paccekaṃ divase divase koṭisatasahassakkhattuṃ purebhattaṃ samāpajjati tathā pacchābhattanti evaṃ catuvīsatikoṭisatasahassasaṅkhā devasikaṃ vaḷañjanakakasiṇasamāpattiyoti
apare panāhu yaṃ taṃ bhagavatā abhisambodhidivase pacchimayāme paṭiccasamuppādaṅgamukhena paṭilomanayena jarāmaraṇato paṭṭhāya ñāṇaṃ otāretvā anupadadhammavipassanaṃ ārabhantena yathā nāma puriso suviduggaṃ mahāgahanaṃ mahāvanaṃ chindanto antarantarā nisānasilāyaṃ pharasuṃ nisitaṃ karoti evamevaṃ nisānasilāsadisiyo samāpattiyo antarantarā samāpajjitvā ñāṇassa tikkhavisadabhāvaṃ sampādetuṃ anulomapaṭilomato paccekaṃ paṭiccasamuppādaṅgesu lakkhakoṭisamāpattisamāpajjanavasena sammasanañāṇaṃ pavatteti tadanusārena bhagavā buddhabhūtopi anulomapaṭilomato paṭiccasamuppādaṅgamukhena vipassanāvasena divase divase lakkhakoṭiphalasamāpattiyo samāpajjati taṃ sandhāya vuttaṃ catuvīsatikoṭisatasahassasaṅkhā samāpattiyo pavisitvāti
imāni dvepi samanantarāneva paccavekkhaṇāyapi yebhuyyena nānantariyakatāya jhānapakkhikabhāvato yasmā sabbapacchimaṃ bhavaṅgacittaṃ tato tato  cavanato cutīti vuccati  tasmā na kevalaṃ ayameva bhagavā atha kho sabbepi sattā bhavaṅgacitteneva cavantīti dassetuṃ ye hi kecītiādi vuttaṃ dukkhasaccenāti dukkhasaccapariyāpannena cuticittena kālaṃ kālakiriyaṃ karonti pāpuṇanti kālagamanato vā karonti peccāti
paṭibhāgapuggalavirahito sīlādiguṇehi asadisatāya sadisapuggalarahito saṅkhārā vūpasammanti etthāti vūpasamoti evaṃ saṅkhātaṃ ñātaṃ kathitaṃ nibbānameva sukhanti lomahaṃsanakoti lomānaṃ haṭṭhabhāvāpādano bhiṃsanakoti avītarāgānaṃ bhayajanako āsi ahosi sabbākāravaraguṇūpeteti sabbehi ākāravarehi uttamakāraṇehi sīlādiguṇehi samannāgate asaṅkuṭitenāti akuṭitena vipphārikābhāvato suvikasitenevāti pītisomanassayogato suṭṭhu vikasitena vedanaṃ adhivāsesi sabhāvasamudayādito suṭṭhu paññātattā anāvaraṇavimokkho sabbaso nibbidabhāvo tenāha apaññattibhāvūpagamoti pajjotanibbānasadisoti padīpassa nibbānasadiso tattha vilīyitvā avaṭṭhānābhāvato




