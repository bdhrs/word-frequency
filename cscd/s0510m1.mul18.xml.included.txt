


 suvaṇṇavaṇṇaṃ  sambuddhaṃ sataraṃsiṃva uggataṃ
disaṃ anuvilokentaṃ gacchantaṃ anilañjase

 kuṭajaṃ pupphitaṃ disvā saṃvitthatasamotthataṃ
rukkhato ocinitvāna phussassa abhiropayiṃ

 dvenavute ito kappe yaṃ pupphamabhiropayiṃ
duggatiṃ nābhijānāmi buddhapūjāyidaṃ phalaṃ

 ito sattarase kappe tayo āsuṃ supupphitā
sattaratanasampannā cakkavattī mahabbalā

 paṭisambhidā catasso vimokkhāpi ca aṭṭhime
chaḷabhiññā sacchikatā kataṃ buddhassa sāsanaṃ
itthaṃ sudaṃ āyasmā kuṭajapupphiyo thero imā gāthāyo abhāsitthāti
kuṭajapupphiyattherassāpadānaṃ paṭhamaṃ


 siddhattho  nāma sambuddho sayambhū sabbhi vaṇṇito
samādhiṃ so samāpanno nisīdi pabbatantare

 jātassare  gavesanto dakajaṃ pupphamuttamaṃ
bandhujīvakapupphāni addasaṃ samanantaraṃ

 ubho hatthehi paggayha upāgacchiṃ mahāmuniṃ
pasannacitto sumano siddhatthassābhiropayiṃ

 catunnavutito  kappe yaṃ pupphamabhiropayiṃ
duggatiṃ nābhijānāmi buddhapūjāyidaṃ phalaṃ

 ito  cātuddase kappe eko āsiṃ janādhipo
samuddakappo nāmena cakkavattī mahabbalo

 paṭisambhidā catasso kataṃ buddhassa sāsanaṃ
itthaṃ sudaṃ āyasmā bandhujīvako thero imā gāthāyo abhāsitthāti
bandhujīvakattherassāpadānaṃ dutiyaṃ


 kaṇikāraṃva jotantaṃ nisinnaṃ pabbatantare
appameyyaṃva udadhiṃ vitthataṃ dharaṇiṃ yathā

 pūjitaṃ  devasaṅghena nisabhājāniyaṃ yathā
haṭṭho haṭṭhena cittena upāgacchiṃ naruttamaṃ

 sattapupphāni  paggayha koṭumbarasamākulaṃ
buddhassa abhiropesiṃ sikhino lokabandhuno

 ekattiṃse ito kappe yaṃ pupphamabhiropayiṃ
duggatiṃ nābhijānāmi buddhapūjāyidaṃ phalaṃ

 ito vīsatikappamhi mahānelasanāmako
eko āsi mahātejo cakkavattī mahabbalo

 paṭisambhidā catasso kataṃ buddhassa sāsanaṃ
itthaṃ sudaṃ āyasmā koṭumbariyo thero imā gāthāyo abhāsitthāti
koṭumbariyattherassāpadānaṃ tatiyaṃ


 tisso  nāmāsi bhagavā lokajeṭṭho narāsabho
purakkhato sāvakehi rathiyaṃ paṭipajjatha

 pañca  uppalahatthā ca cāturā ṭhapitā mayā
āhutiṃ dātukāmohaṃ paggaṇhiṃ vatasiddhiyā 

 suvaṇṇavaṇṇaṃ sambuddhaṃ gacchantaṃ antarāpaṇe
buddharaṃsīhi phuṭṭhosmi  pūjesiṃ dvipaduttamaṃ

 dvenavute  ito kappe yaṃ pupphamabhipūjayiṃ
duggatiṃ nābhijānāmi buddhapūjāyidaṃ phalaṃ

 ito terasakappamhi pañca susabhasammatā
sattaratanasampannā cakkavattī mahabbalā

 paṭisambhidā catasso kataṃ buddhassa sāsanaṃ
itthaṃ sudaṃ āyasmā pañcahatthiyo thero imā gāthāyo abhāsitthāti
pañcahatthiyattherassāpadānaṃ catutthaṃ


 udentaṃ sataraṃsiṃva pītaraṃsiṃva  bhāṇumaṃ
kakudhaṃ vilasantaṃva padumuttaranāyakaṃ

 isimuggāni pisitvā  madhukhudde anīḷake
pāsādeva ṭhito santo adāsiṃ lokabandhuno

 aṭṭhasatasahassāni ahesuṃ buddhasāvakā
sabbesaṃ pattapūrentaṃ  tato cāpi bahuttaraṃ

 tena cittappasādena sukkamūlena codito
kappānaṃ satasahassaṃ duggatiṃ nupapajjahaṃ

 cattālīsamhi  sahasse kappānaṃ aṭṭhatiṃsa te
isimuggasanāmā  te cakkavattī mahabbalā

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā isimuggadāyako thero imā gāthāyo abhāsitthāti
isimuggadāyakattherassāpadānaṃ pañcamaṃ


 nagare  rammavatiyā āsiṃ murajavādako
niccupaṭṭhānayuttomhi gatohaṃ bodhimuttamaṃ

 sāyaṃ pātaṃ upaṭṭhitvā sukkamūlena codito
aṭṭhārasakappasate duggatiṃ nupapajjahaṃ

 pannarase kappasate ito āsiṃ janādhipo
murajo  nāma nāmena cakkavattī mahabbalo

 paṭisambhidā catasso kataṃ buddhassa sāsanaṃ
itthaṃ sudaṃ āyasmā bodhiupaṭṭhāko thero imā gāthāyo abhāsitthāti
bodhiupaṭṭhākattherassāpadānaṃ chaṭṭhaṃ


 yadā  devo  devakāyā cavate  āyusaṅkhayā
tayo saddā niccharanti devānaṃ anumodataṃ

 ito bho sugatiṃ gaccha manussānaṃ sahabyataṃ
manussabhūto saddhamme labha saddhaṃ anuttaraṃ

 sā te saddhā niviṭṭhāssa mūlajātā patiṭṭhitā
yāvajīvaṃ asaṃhīrā saddhamme suppavedite

 kāyena  kusalaṃ katvā vācāya kusalaṃ bahuṃ
manasā kusalaṃ katvā abyāpajjaṃ  nirūpadhiṃ

 tato opadhikaṃ puññaṃ katvā dānena taṃ bahuṃ
aññepi macce saddhamme brahmacariye nivesaya

 imāya anukampāya devā devaṃ yadā vidū
cavantaṃ anumodanti ehi deva punappunaṃ 

 saṃvego me  tadā āsi devasaṅghe samāgate
kaṃsu nāma ahaṃ yoniṃ gamissāmi ito cuto

 mama  saṃvegamaññāya samaṇo bhāvitindriyo
mamuddharitukāmo so āgacchi mama santikaṃ

 sumano nāma nāmena padumuttarasāvako
atthadhammānusāsitvā saṃvejesi mamaṃ tadā

 tassāhaṃ  vacanaṃ sutvā buddhe cittaṃ pasādayiṃ
taṃ dhīraṃ abhivādetvā tattha kālaṃkato ahaṃ

 upapajjiṃ sa  tattheva sukkamūlena codito
kappānaṃ satasahassaṃ duggatiṃ nupapajjahaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā ekacintiko thero imā gāthāyo abhāsitthāti
ekacintikattherassāpadānaṃ sattamaṃ


 devabhūto ahaṃ santo accharāhi purakkhato
pubbakammaṃ saritvāna buddhaseṭṭhaṃ anussariṃ

 tikaṇṇipupphaṃ  paggayha sakaṃ cittaṃ pasādayiṃ
buddhamhi abhiropesiṃ vipassimhi narāsabhe

 ekanavutito  kappe yaṃ pupphamabhipūjayiṃ
duggatiṃ nābhijānāmi buddhapūjāyidaṃ phalaṃ

 tesattatimhito kappe caturāsuṃ ramuttamā
sattaratanasampannā cakkavattī mahabbalā

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā tikaṇṇipupphiyo  thero imā gāthāyo abhāsitthāti
tikaṇṇipupphiyattherassāpadānaṃ aṭṭhamaṃ


 tāvatiṃsesu  devesu mahāghoso tadā ahu
buddho ca loke nibbāti mayañcamha sarāgino

 tesaṃ saṃvegajātānaṃ sokasallasamaṅginaṃ
sabalena upatthaddho agamaṃ buddhasantikaṃ

 mandāravaṃ gahetvāna saṅgīti  abhinimmitaṃ
parinibbutakālamhi buddhassa abhiropayiṃ

 sabbe devānumodiṃsu accharāyo ca me tadā
kappānaṃ satasahassaṃ duggatiṃ nupapajjahaṃ

 saṭṭhikappasahassamhi ito soḷasa te janā
mahāmallajanā nāma cakkavattī mahabbalā

 paṭisambhidā catasso kataṃ buddhassa sāsanaṃ
itthaṃ  sudaṃ āyasmā ekacāriyo thero imā gāthāyo abhāsitthāti
ekacāriyattherassāpadānaṃ navamaṃ


 abhibhūtaṃ  panijjhanti  sabbe saṅgamma te mamaṃ 
tesaṃ nijjhāyamānānaṃ pariḷāho ajāyatha

 sunando nāma nāmena buddhassa sāvako tadā
dhammadassissa munino āgacchi mama santikaṃ

 ye me baddhacarā āsuṃ te me pupphaṃ aduṃ tadā
tāhaṃ pupphaṃ gahetvāna sāvake abhiropayiṃ

 sohaṃ kālaṃkato tattha punāpi upapajjahaṃ
aṭṭhārase kappasate vinipātaṃ na gacchahaṃ

 teraseto  kappasate aṭṭhāsuṃ dhūmaketuno
sattaratanasampannā cakkavattī mahabbalā

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā tivaṇṭipupphiyo thero imā gāthāyo abhāsitthāti
tivaṇṭipupphiyattherassāpadānaṃ dasamaṃ
kuṭajapupphiyavaggo ekūnavīsatimo
tassuddānaṃ 
kuṭajo  bandhujīvī ca koṭumbarikahatthiyo
isimuggo ca bodhi ca ekacintī tikaṇṇiko
ekacārī tivaṇṭi ca gāthā dvāsaṭṭhi kittitāti
