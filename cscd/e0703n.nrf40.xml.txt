Ekacattālīsatima pariccheda
Dvirājako
1.
 Mahānāganarindassa , bhāgineyyo subhāgiyo;
So aggabodhirājāsi, aggabodhigatāsayo.
2.
 Tejena bāhuṃ sommena, candaṃ sampuṇṇamaṇḍalaṃ;
Sumerumacalantena, gambhirena mahodadhiṃ.
3.
 Vasundharā pakampena, mārutaṃ sampavuttiyā;
Buddhiyāmaramantāraṃ, suddhiyā saradambaraṃ.
4.
 Kāmabhogena devinda, matthena ca narissaraṃ;
Dhammena suddhavāseṭṭhaṃ, vikkamena migādhipaṃ.
5.
 Rājadhammehi rajjehi, cakkavattinarissaraṃ;
Vessantarañca dānena, anugantvā jane suto.
6.
 Mātulaṃ uparājavhe, bhātaraṃ yuvarājake;
Bhāgineyyañca malaya-rājaṭhāne ṭhapesi so.
7.
 Ṭhānantare yathāyogaṃ-seṭṭhāmacce ṭhapesi ca;
Janaṃ saṅgahavatthūhī, rājadhammehi caggahi.
8.
 Desaṃ sayoggaṃ pādāsi, yuvarājassa dakkhiṇaṃ;
Vasaṃ tattha sirīvaḍḍha-mānavāpiṃ sagāhayi.
9.
 Katvā girivihārañca, saṅghikaṃ tassa dāpayi;
Khettānaṃ dvisataṃ saṅgha-bhogatthāya mahāmati.
10.
 Adā malayarājassa, dāṭhānāmaṃ sadhītaraṃ;
Pariveṇaṃ sīrisaṅgha-bodhināmañca kārayi.
11.
 Mahāsivassa kāresi, pariveṇaṃ sanāmakaṃ;
Parivāro’pi tassāsi, evaṃ puññaparāyano.
12.
 Katvā sādhupacārena, porāṇaṃ saṅgahaṃ vidhiṃ;
Antarāyaṃ visodhetuṃ, jiṇṇañca paṭisaṅkhari.
13.
 Kavayo  tassa rajjamhi, sīhaḷāya niruttiyā;
Kāveyye bahuke’kāsuṃ, vicitranayāsālino.
14.
 Vihāre dakkhiṇe kāsi, pāsādaṃ sumanoharaṃ;
Akā navahi vassehi, dipe kaṇṭakasodhanaṃ.
15.
 Kurundanāmaṃ kāretvā, vihāraṃ sabbasaṅghikaṃ;
Vāpiṃ tannāmakaṃ nāḷi-kerārāmaṃ tiyojanaṃ.
16.
 Mahāsivavhaye ceva, sassaṃ kārayituṃ adā;
Lābhasakkārasammāna-mārāmikasataṃ tadā.
17.
 Vihāraṃ taṃ samīpamhi, katvā ambilapassavaṃ;
Gāmaṃ tannāmakaṃ cādā, theriyānaṃ tapassīnaṃ.
18.
 Uttaravallivihārassa, ratanaṃ dīghavaṇṇitaṃ;
Datvā gāmaṃ patiṭṭhesi, satthubimbaṃ silāmayaṃ.
19.
 Keḷivāte ca kāresi, sumanaṃ nāma pabbataṃ;
Mahātelavaṭaṃbodhi-ghare pāsāṇavedikaṃ.
20.
 Kāretvā lohapāsādaṃ, pāsādamahane adā;
Chattiṃsānaṃ sahassānaṃ, bhikkhūnaṃ so ticīvaraṃ.
21.
 Gāmaṃ datvā niyojesi, ārakkhaṃ dhītu nāmakaṃ;
Hatthikucchivihārepi, pāsādaṃ kāsi buddhimā.
22.
 Dāṭhā sivassa ṭhatvāna, ovāde sādhu bhikkhuno;
Samācaranto dhammena, sakkaccaṃ tamupaṭṭhahi.
23.
 Mūgasenāpatiṃ cākā, vihāraṃ so visālakaṃ;
Gāmaṃ lajjikametassa, dāsa bhogāya’dāsi ca.
24.
 Mahānāgassa puññatthaṃ, rañño taṃnāmakaṃ akā;
Mahātherassa tañcā’dā, rājā tepiṭakassa so.
25.
 Attano sadisānañca, yogīnaṃ vigatālayo;
Bhikkhūnaṃ catusaṭṭhīnaṃ, vihāraṃ taṃ tadā adā.
26.
 Katvā tasseva mahā-pariveṇanivāsino;
Bhinnorudīpaṃ datvāna, vaṭṭakākārapiṭṭhito.
27.
 Dakkhiṇagīridaḷhavhe, mahānāge ca pabbate;
Kāḷavāpādike cā’kā, vihāre posathālaye.
28.
 Vihāre  abhaye’kāsi, mahāpokkharaṇiṃ tathā;
Cetiyapabbate cākā, nāgasoṇḍiṃ thirodikaṃ.
29.
 Mahindataṭavāviñca, kārāpetvāna sādhukaṃ;
Etissā mariyādāya, theraṃ netuṃ niyojayi.
30.
 Mahāmahinda theramhi, taṃṭhānasamupāgato;
Taracchā eva netunti, katikañceva kārayi.
31.
 Chattaṃ soṇṇañca kāresi, nikāyesupi tīsu so;
Sattāṭṭhanava vāresu, mahaggharatanehi ca.
32.
 Mahātūpe catubbīsa-bhāraṃ chattaṃ suvaṇṇayaṃ;
Tattha tattha ca pūjesi, mahagghaṃ ratanuttamaṃ.
33.
 Dāṭhādhātugharaṃ katvā, vicitraratanujjalaṃ;
Kāsi hemakaraṇḍañca, lohanāvañca pāḷiyaṃ.
34.
 Maṇimekhalanāmañca, bandhāpesi sabandhanaṃ;
Mahāmātiñca gaṇhesi, maṇihīrakavāpiyaṃ.
35.
 Tadā eko mahāthero, jotipālakanāmako;
Parājesi vivādena, dīpe vetullavādino.
36.
 Dāṭhāpabhutināmo’tha, ādipādo’tilajjito;
Hatthamukkhippi taṃ hantuṃ, gaṇḍo sañjāyi taṃkhaṇe.
37.
 Rājā tasmiṃ pasīditvā, vihāreyeva vāsayi;
Mānena taṃ anāgamma, dāṭhāpabhūmato kira.
38.
 Datvā mahādipādattaṃ, bhāgineyyaggabodhino;
Rakkhituṃ taṃ niyojesi, theraṃ sopi tamācari.
39.
 Nīlagehaparicchedaṃ, katvā tasseva so adā;
Katvevaṃ bahudhā puññaṃ, catuttiṃse same mato.
40.
 Aggabodhi tato āsi, rājā pubbassa rājino;
Mahallakattānaṃ khudda-nāmena paridīpayuṃ.
41.
 So dīpaṃ paripālesi, pubbacārittakovido;
Akāsi ca mahesiṃ so, mātuladhītumattano.
42.
 Saṅghabhaddaṃ asiggāhaṃ, kāsi bandhuṃ mahesiyā;
Yathārahamadā ceva, ṭhānantaramanālayo.
43.
 Katvā  veḷuvanaṃ rājā, sāgalīnaṃ niyojayī;
Jamburantaragallañca, kāsi mātikapiṭṭhikaṃ.
44.
 Rañño tasse’va rajjamhi, kāliṅgesu mahīpati;
Sattānaṃ maraṇaṃ yuddhe, disvā saṃviggamānaso.
45.
 Imaṃ dīpamupāgamma, pabbajjā katanicchayo;
Jotipālamhi pabbaji, rājā sakkāsi taṃ ciraṃ.
46.
 Padhānaṭhānaṃ tassa’kā, vihāre mattapabbate;
Tassāmacco mahesī ca, tathevā’gamma pabbajuṃ.
47.
 Rañño mahesī sutvāna, tassa pabbajjamuttamaṃ;
Sakkaccaṃ tamupaṭṭhāsi, ratanavhañca kārayi.
48.
 Adā rājā amaccassa, pācīnakaṇḍarājiyaṃ;
Vettavāsavihārañca, so’dā saṅghassa taṃ yati.
49.
 Rājattheremate rājā, socitvā parideviya;
Padhānaṭhānaṃ kāresi, cūḷagallavihārake.
50.
 Palaṃnagaragañceva, tassa ṭhānañhi kārayi;
Evaṃ tadatthaṃ puññāni, bahūni’pi mahīpati.
51.
 Jotipālita theramhi, tūpārāmamhi cetiyaṃ;
Vandamāne pabhijjitvā, bhāgo taṃ purato pati.
52.
 Pakkositvāna rājānaṃ, thero dassesi dukkhito;
Rājā disvāva saṃviggo, kammaṃ paṭṭhapi taṃkhaṇe.
53.
 Dakkhiṇakkhakadhātuṃ so, lohapāsādakucchiyaṃ;
Sārakkhaṃ ṭhapayitvāna, rattindivamapūjayi.
54.
 Navakamme cirāyante, thūpārāmamhi devatā;
Supinaṃ tassa dassesuṃ, rattimārāmikā viya.
55.
 Sace rājā papañceti, kātuṃ dhātugharaṃ mayaṃ;
Dhātuṃ gahetvā gacchāma, yatthatatthā’ti taṃkhaṇe.
56.
 Rājā pabuddho saṃviggo, na cireneva kārayi;
Kammaṃ dhātugharesabbaṃ, cittakammādisaññuttaṃ.
57.
 Catasso paṭimāyo ca, pallaṅke ca silāmaye;
Hemacchattaṃ silādanta-kammaṃ gehamhi sabbaso.
58.
 Mahāmaccādayo’kaṃsu , karaṇḍānaṃ sataṃ nava;
Devānaṃpiyatissassa, kammañca nikhilaṃ navaṃ.
59.
 Sabbussāhena kāretvā, mahāpūjaṃ yathārahaṃ;
Ānetvā lohapāsādā, dhātuṃ sabbādarena so.
60.
 Jotipālaṃ mahātheraṃ, sasaṅghaṃ parivāriya;
Parihārena vaḍḍhesi, dhātuṃ dhātukaraṇḍake.
61.
 Dhātugehassa pādāsi, laṅkādīpaṃ sahattanā;
Lābhaggāma-madā tassā, rakkhakānaṃ mahesiyā.
62.
 Nāgadīpamhi gehañca, rājāyatanadhātuyā;
Uṇṇalomagharañceva, chattamāmalacetiye.
63.
 Tattha gāmaṃ vihārassa, yāgudānāya’dāsi ca;
Vihārassa’bhayassā’dā, gāmamaṅgaṇasālakaṃ.
64.
 Nāmaṃ katvāna so’kāsi, attano ca mahesiyā;
Dāṭhaggabodhimāvāsaṃ, vihāre atayuttare.
65.
 Devī kapālanāgaṃ sā, vihāraṃ sādhukāriya;
Tasse’vādā vihārassa, sampannacatupaccayaṃ.
66.
 Gehaṃ jetavane kāsi, rājā rājatacumbaṭaṃ;
Udapānaṃ maṇāpesi, sova bodhigharantike.
67.
 Gaṅgātaṭaṃ valāhassaṃ, vāpiṃ giritaṭañcakā;
Mahāpāḷiṃpi vaḍḍhesi, bhatanāvañca kārayi.
68.
 Bhikkhūnīnaṃ mahesī ca, bhattavaṃsaṃ samādisi;
Evaṃ puññāni katvā so, divaṃ’gā dasame same.
69.
 Evaṃ puññaratā narādhipatayo sampannabhogā gamuṃ;
Maccusseva vasaṃ tatohi matimā sammā bhavassīdisaṃ;
Passanto niyamaṃ vihāya vidhinā sabbaṃ bhave saṅgatiṃ;
Nibbānābhimukho careyya dhitimā pabbajjamajjhūpago.
Sujanappasādasaṃvegatthāya kate mahāvaṃse
Dvirājako nāma
Ekacattālīsatimo paricchedo.
