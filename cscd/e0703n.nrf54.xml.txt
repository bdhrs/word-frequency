Pañcapaññāsatima pariccheda
Rohaṇārāti vijayonāma
1.
 Lokanāmo camūnātho, makkhakudrūsavāsiko;
Saccapaṭiñño dhītimā, coḷadappavighātano.
2.
 Abhibhūya jane patvā, rajjaṃ rohaṇamaṇḍale;
Vasī kājaragāmamhi, cārittavidhikovido.
3.
 Ahu tadā kittināmo, rājaputto mahabbalo;
Tassa vaṃsādisampattī, nupubbena pavuccate.
4.
 Suto kassapabhūpassa, māṇanāmena vissuto;
Ādipādo ahu dhīro, sadācāravibhūsito.
5.
 Tassā’tha  jeṭṭhako bhātā, māṇavammo mahāmati;
Gokaṇṇakasamīpaṭṭha-nadītīre nisīdiya.
6.
 Katamantupacāro so, yathāvidhimasesato;
Akkhamālaṃ gahetvāna, mantaṃ jappitumārabhi.
7.
 Kumāro kira bhattagge, pāturāsi savāhano;
Sikhaṇḍi mukhatuṇḍena, balipaṭṭaṃ vikhaṇḍiya.
8.
 Sacchiddake nāḷikera-kapāle viccunodake;
Lūkhe jalamapassanto, japantassa mukhaṃgato.
9.
 Tato bhāviniṃ siddhi, mapekkhaṃ nayanaṃ sakaṃ;
Tassopanesi, nibbhijja, sopi taṃ sahasāpici.
10.
 Kumāro tassa santuṭṭho, kumārassābhipatthitaṃ;
Varaṃ padāya nabhasā, rājamāno gato tato.
11.
 Bhinnekanayanaṃ disvā, sacivātaṃ paro disuṃ;
Varalābhaṃ pakāsetvā, samassāsesi so jane.
12.
 Tato so sacivātassa, santuṭṭhārādhayiṃsu taṃ;
Anurādhapuraṃ patvā, bhiseko kāriyo iti.
13.
 Attho ko mamarajjena, vikalaṅgassa sampati;
Tapokammaṃ karissāmi, pabbajjamupagammahaṃ.
14.
 Kaṇiṭṭho māṇanāmo ca, laṅkārajjaṃ kamāgataṃ;
Pāletu iti so rajjaṃ, sampattaṃ sampaṭikkhipi.
15.
 Viññātacittasañcārā, sacivā tassa sabbathā;
Vattumetaṃ kaṇiṭṭhassa, pesesuṃ purise tadā.
16.
 Sutvā taṃ sīghamāgamma, passitvā sakabhātaraṃ;
Patitvā pādamūlamhi, bahuṃ kandiya rodiya.
17.
 Jeṭṭhena bhātarā saddhi-manurādhapuraṃ gato;
Makuṭaṃ tattha dhāresi, jeṭṭhacittānuvattako.
18.
 Tato’bhayagiriṃ gantvā, pabbajjaṃ sakabhātuno;
Yata yo tattha yācittha, bahumānapurassaraṃ.
19.
 Tato te yatayo tassa, pabbajjamupasampadaṃ;
Akaṃsu vikalaṅgassa, sikkhāpadanirādarā.
20.
 Pariveṇamuttaroḷa-muḷāraṃ  tassa kāriya;
Katvā taṃ pariveṇassa, sāmikaṃ dharaṇī pati.
21.
 Bhikkhūnaṃ chasataṃ tattha, vidhāya tadadhīnakaṃ;
Parihāre adā tassa, pessavagge ca pañca so.
22.
 Samappesi ca so nānā-sippakammavicakkhaṇe;
Jane cākā tadāyatte, so dāṭhādhāturakkhiye.
23.
 Tassevādakarā’hesuṃ, bhikkhū’bhayagirimhi te;
Rājā ca lokaṃ pālesi, sammā tassānusiṭṭhiyā.
24.
 Janā tabbaṃsajā keci, taṃ rajjanirapekkhakā;
Nivasiṃsu yathākāmaṃ, mahāsāmi padaṃsitā.
25.
 Etassa māṇavammassa, rañño dhammanayaññuno;
Aggabodhikumārādi-puttanattukkamāgate.
26.
 Vaṃse visuddhe jātassa, bhūpālanvayamuddhani;
Samāsoḷasakaṅkāyaṃ, sammā rajjānusāsino.
27.
 Mahīpassa mahindassa, duve mākuladhītaro;
Devalā lokikā cāti, nāmato vissutā subhā.
28.
 Etāsu dvīsu dhītāsu, lokikā mātulattajaṃ;
Paṭicca rājatanayaṃ, subhaṃ kassapanāmakaṃ.
29.
 Sā moggallāna lokavhe, putte dve labhi sobhane;
Tesu jeṭṭhasuto loka-sāsanādhārakovido.
30.
 Mahāsāmīti paññāto, saṅghupāsanapālayo;
Nekasāraguṇāvāso, vāsaṃ kappesi rohaṇe.
31.
 Dāṭhopatissa rājassa, nattā sugatasāsane;
Pabbajjūpagato saddho, dhutavā sīlasaṃvuto.
32.
 Pahitatto vicittoso, pantasenāsane vasī;
Guṇaṃ sabbattha vaṇṇesuṃ, tasmiṃ devā pasīdiya.
33.
 Guṇaṃ suṇitvā laṃkindo, tadā sabbattha patthaṭaṃ;
Upasaṅkamma taṃ natvā, kātumattānusāsanaṃ.
34.
 Ārādhayamanicchantaṃ, yācitvāna punappunaṃ;
Ānīya vāsayitvā taṃ, pāsāde sādhukārite.
35.
 Yatissarassa  vasato, kattha rājāguṇappiyo;
Tassānusiṭṭhimaggaṭṭho, lokaṃ dhammena pālayi.
36.
 Uddissārādhanaṃ sammā, laṃkindena kataṃ tadā;
Selantarābhinikkhamma, yatindo so dayānugo.
37.
 Yato bhikkhū samūhetvā, vāsaṃ kappesi yattha so;
Selantarasamūho’ti, vikkhyātiṃ so tato gato.
38.
 Tato paṭṭhāya vāsetvā, rattiyaṃ devapalliyaṃ;
Devatānumataṃ bhikkhuṃ, mūlaṭhāne ṭhapenti hi.
39.
 Mūlattamāvasantānaṃ, yatīnamanusāsanā;
Laṃkissarā pavattanti, pālentā lokasāsanaṃ.
40.
 Tassa dāṭhopatissassa, vaṃsajaṃ rājaputtakaṃ;
Bodhiṃ paṭicca tabbaṃsā, buddhanāmā kumārikā.
41.
 Alattha lokitaṃ nāma, dhītaraṃ varalakkhaṇaṃ;
Kālena sā padinnā’si, moggallānassa dhīmato.
42.
 Sā taṃ paṭicca kittiñca, mittaṃ nāma kumārikaṃ;
Mahindaṃ rakkhitaṃ cāpi, latittha caturo pajā.
43.
 Ahu jeṭṭhasuto dhīro, vīro terasavassiko;
Katahattho visesena, dhanusippamhi so tato.
44.
 Kathaṃ laṅkaṃ gahessāmi, dūretvā’rāti kaṇṭakaṃ;
Iti cintāparogāme, mūlasālavhaye vasī.
45.
 Eko mahābalo vīro, buddharājoti vissuto;
Vilomavattī hutvāna, lokasenānino tadā.
46.
 Palāto cuṇṇasālavhaṃ, khippaṃ janapadaṃ tahiṃ;
Kittādike jane neke, vase vattiya sabbathā.
47.
 Saddhiṃ bandhūhi saṅgāma-sūrehi bahukehi so;
Malayācalapādesu, vasī duppasaho tadā.
48.
 Tassa’ntikamupāgamma, saṃvaccharikanāyako;
Saṅgho nāma kumārassa, sarūpaṃ sādhuvaṃ bravi.
49.
 Mahāsāmissa tanayo, jeṭṭho kitti sanāmako;
Dhaññalakkhaṇasampanno, sampannamativikkamo.
50.
 Jambudīpepi  taṃ rajjaṃ, kattumekātapattakaṃ;
Samatthoti vicintepi, laṅkādīpamhi kā kathā.
51.
 Tassa so vacanaṃ sutvā, sevitabbo kumārako;
Iti nicchiya pesesi, kumārassa’ntikaṃ jane.
52.
 Suṇitvā so vaco tesaṃ, nivattanabhayā vibhū;
Ajānahaṃ pitunnaṃ so, vīro dhanusahāyako.
53.
 Gehā nikkhamma passanto, sunimittāninekadhā;
Agālahuṃ sarīvagga-piṭṭhigāmaṃ mahāmati.
54.
 Tahiṃ so nivasaṃ vīro, pesayitvā sasevake;
Vipakkhādhiṭṭhitaṃ jesi, bodhivālavhagāmakaṃ.
55.
 Tato’bhimānī senānī, senaṃ so tattha pesayi;
Sā parikkhipataṃ gāmaṃ, saṅgāmāya samārabhī.
56.
 Kumāro tehi yujjhanto, subhaṭo paṭuvikkamo;
Disāsu vikirīsabbe, tulaṃ caṇḍova māḷuto.
57.
 Cuṇṇasālaṃ janapadaṃ, gantvā ṭhānavidū tadā;
Tahiṃ vasaṃ vasekāsi, sabbaṃ malayamaṇḍalaṃ.
58.
 Tadāpi senaṃ senindo, pesetvā asakiṃ sakaṃ;
Abhibhūtimasakkonto, kātuṃ dummanataṃ gato.
59.
 Makkhakudrusavāsissa, sacipassātha kittino;
Suto mahabbalo deva-malloti vidito tadā.
60.
 Sahito bandhumittehi, bahū rohaṇavāsino;
Samādāyā’bhigantvāna, kumāraṃ passi sādaro.
61.
 Bandhiya churikaṃ cheko, so pannarasavassiko;
Ādipādapadaṃ tattha, sampāpuṇi mahāyaso.
62.
 Tato hiraññamalaya, mupāgamma mahabbalo;
Tahiṃ remuṇaselamhi, khandhāvāraṃ nibandhayi.
63.
 Tatthāpi senaṃ pesetvā, saṅgāmento camūpati;
Aladdhavijayo chandaṃ, punayuddhe jahitato.
64.
 Lokanāmo camūnātho, lokaṃ hitvā sakaṃ tadā;
Ahu vassamhi chaṭṭheso, paralokaparāyano.
65.
 Tadā  kassapanāmeko, kesadhātukanāyako;
Jane’bhibhūyavattesi, nījāṇaṃ rohaṇe tadā.
66.
 Sutvā taṃ coḷasāmanto, puḷatthinagarā tadā;
Nikkhamma yuddhasanaddho, gantvā kājaragāmakaṃ.
67.
 Kesādhātu tato yuddhe, bhinditvā damiḷaṃ balaṃ;
Rakkhapāsāṇasīmāyaṃ, ṭhapetvā rakkhiye jane.
68.
 Paṭiladdhajayuddāmo, mahāsenā purakkhato;
Punarāgamma pāvekkhi, vīro kājaragāmakaṃ.
69.
 Tadādipādo sutvāna, sabbaṃ sutthīradhātuko;
Kesadhātuṃ nighātetuṃ, balaṃ sannayhi vegasā.
70.
 Pavattiṃ taṃ suṇitvā so, sābhimāno bhusaṃtato;
Samattaṃ balamādāya, sippatthalakamāgamā.
71.
 Pañcayojanaraṭṭhādi-vāsikesu bahūjane;
Samādāya samāsanne, rājaputte sudujjaye.
72.
 Virattatañca so ñatvā, bahunnaṃ raṭṭhavāsinaṃ;
Dukkaraṃ ettha yuddhanti, gato so khadiraṅgaṇiṃ.
73.
 Mahāsenāya bhūpāla suto soḷasavassīko;
Khippaṃ vāpekkhi so vīta-daro kājaragāmakaṃ.
74.
 Chammāsamanubhotvāna, rohaṇaṃ ruṭṭhamānaso;
Kesadhātukanāthopi, saṅgāmatthāya tatthagā.
75.
 Rājaputtassa senā’tha, vattenti samaraṃ kharaṃ;
Kesadhātukanāthassa, sīsaṃ gaṇhi mahabbalā.
76.
 Āgamma sattarasavayaṃ kumāro;
Sabbattha patthaṭamahāyasakittitejo;
Sumādineka vidhiyogavisesadakkho;
Khīṇārikaṇṭakamakā’khilarohaṇaṃ taṃ.
Sujanappasādasaṃvegatthāya kate mahāvaṃse
Rohaṇārātivijayo nāma
Pañcapaññāsatimo paricchedo.
