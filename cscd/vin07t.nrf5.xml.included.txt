


samitāvināti  samitapāpena gotamakacetiyaṃ nāma gotamayakkhassa cetiyaṭṭhāne katavihāro vuccati
navamaṃ vā dasamaṃ vāti bhummatthe upayogavacanaṃ sace bhaveyyāti sace kassaci kaṅkhā bhaveyya vuttasadisanti dasamaṃ vāti vuttasadisaṃ paricchedasadisaṃ vuttasadisamevātipi likhanti dhāretunti ettha āhāti pāṭhaseso daṭṭhabbo
sūciyā paṭisāmananti sūcighare saṃgopanaṃ idañca sūcikammassa sabbassa pariniṭṭhitabhāvadassanatthaṃ vuttaṃ etanti naṭṭhacīvaraṃ etesampīti naṭṭhacīvarādīni parāmasati tena cīvarapalibodhābhāvaṃ dasseti dutiyassa palibodhassāti āvāsapalibodhassa ettha ca niṭṭhitacīvarasmiṃ ubbhatasmiṃ kathineti dvīhi padehi dvinnaṃ palibodhānaṃ abhāvadassanena atthatakathinassa pañcamāsabbhantare yāva cīvarapalibodhaāvāsapalibodhesu aññataraṃ na upacchijjati tāva atirekacīvaraṃ dhāretuṃ vaṭṭatīti dīpeti pakkamanaṃ anto assāti pakkamanantikā evaṃ sesāpi veditabbā vitthāro panettha āgataṭṭhāne āvi bhavissati
dasāhaparamaṃ kālanti accantasaṃyogavacanaṃ idañhi vuttaṃ hoti dasāhaparamabhāvoti idaṃ dasāhaparamatāpadassa atthamattadassanaṃ dasāhaparamabhāvoti idañhi vuttaṃ hotīti evamettha yojanā veditabbā ayamatthotiādi dasāhaparamapadasseva adhippetatthadassanavasena  vuttaṃ tattha ettako kāloti dasāhaparamatāti vutto yo kālo so ettako kāloti attho
khomanti khomasuttehi vāyitaṃ khomapaṭacīvaraṃ taṃ vākamayanti vadanti kappāsasuttehi vāyitaṃ kappāsikaṃ evaṃ sesānipi kambalanti eḷakādīnaṃ lomamayasuttena vāyitapaṭaṃ bhaṅganti khomasuttādīni sabbāni ekaccāni vā missetvā vāyitaṃ cīvaraṃ bhaṅgampi vākamayamevāti keci dukūlaṃ pattuṇṇaṃ somārapaṭaṃ cīnapaṭaṃ iddhijaṃ devadinnanti imāni pana cha cīvarāni etesaññeva  anulomānīti visuṃ na vuttāni dukūlañhi sāṇassa anulomaṃ vākamayattā pattuṇṇaṃ koseyyavisesoti abhidhānakose vuttaṃ somāradese cīnadese ca jātavatthāni somāracīnapaṭāni pattuṇṇādīni tīṇi koseyyassa anulomāni pāṇakehi katasuttamayattā iddhijanti ehibhikkhūnaṃ puññiddhiyā nibbattacīvaraṃ kapparukkhe nibbattaṃ devadinnañca khomādīnaṃ aññataraṃ hotīti tesaṃ sabbesaṃ anulomāni manussānaṃ pakatividatthiṃ sandhāya dve vidatthiyotiādi vuttaṃ iminā dīghato vaḍḍhakīhatthappamāṇaṃ vitthārato tato upaḍḍhappamāṇaṃ vikappanupaganti dasseti tathā hi sugatavidatthi nāma idāni majjhimassa purisassa tisso vidatthiyo vaḍḍhakīhatthena diyaḍḍho hattho hotīti  kuṭikārasikkhāpadaṭṭhakathāyaṃ vuttaṃ tasmā sugataṅgulena dvādasaṅgulā sugatavidatthi vaḍḍhakīhatthena diyaḍḍho hatthoti siddhaṃ evañca katvā sugataṅgulena aṭṭhaṅgulaṃ vaḍḍhakīhatthappamāṇanti āgataṭṭhānehi ca sameti
taṃ atikkāmayatoti ettha tanti cīvaraṃ kālaṃ vā parāmasati tassa yo aruṇoti cīvaruppādadivasassa yo atikkanto aruṇo cīvaruppādadivasena saddhinti cīvaruppādadivasassa ādibhūtena atikkantaaruṇena saddhinti attho idañca bhagavatā dasāhaparamanti vatvā puna ekādase aruṇuggamaneti vuttattā pubbāparasaṃsandanatthaṃ saddato gammamānampi cīvaruppādadivasena saddhinti evaṃ vuttaṃ dasame aruṇeti vutte eva hi dasāhaparamena saddhiṃ sameti divasapariyosānassa avadhibhūtaanāgatāruṇavasena hi divasaṃ atikkantaṃ nāma hoti na pana divasassa ādibhūtāruṇavasena parivāsādīsu tathā aggahaṇato idha pana bhagavatā divasassa ādiantaparicchedadassanavasena ekādase aruṇuggamaneti vuttaṃ tasmā aṭṭhakathāyaṃ divasassa ādibhūtaṃ taṃdivasanissitampi aruṇaṃ gahetvā ekādase aruṇuggamane nissaggiyaṃ hotīti vuttaṃ aruṇoti cettha sūriyuggamanassa purecaro vaḍḍhanaghanaratto pabhāvisesoti daṭṭhabbo
vacanīyoti  saṅghāpekkho vacanabhedoti ñattiyaṃ dve āpattiyo saratītiādinā vattabbanti adhippāyo
naidha saññā rakkhatīti idaṃ vematikañca anatikkantasaññañca sandhāya vuttaṃ yopi evaṃsaññī tassapīti yo anatikkantasaññī vematiko vā tassapīti attho anaṭṭhato aviluttassa visesamāha pasayhāvahāravasenāti theyyāvahāravasena gahitampi idha naṭṭhaṃ
anāpatti aññena kataṃ paṭilabhitvātiādi nisīdanasanthataṃ sandhāya vuttaṃ yena hi purāṇasanthatassa sāmantā sugatavidatthiṃ anādiyitvā navaṃ nisīdanasanthataṃ kataṃ tassa taṃ nissaggiyampi tato aññassa paṭilabhitvā paribhuñjantassa anāpattikaranti sijjhanato ayamattho sabbanissaggiyesupi sijjhati
ticīvaraṃ adhiṭṭhātunti saṅghāṭiādināmena adhiṭṭhātuṃ na vikappetunti iminā nāmena na vikappetuṃ etena vikappitaticīvaro tecīvariko na hoti tassa tasmiṃ adhiṭṭhitaticīvare viya avippavāsādinā kattabbavidhi na kātabboti dasseti na pana vikappane dosoti tato paranti catumāsato paraṃ vikappetvā paribhuñjituṃ anuññātanti keci vadanti aññe pana vikappetvā yāva āgāmivassānaṃ tāva ṭhapetumeva vaṭṭatīti vadanti apare pana vikappane na doso tathā vikappitaṃ parikkhārādināmena adhiṭṭhahitvā paribhuñjitabbanti vadanti
muṭṭhipañcakanti muṭṭhiyā upalakkhitaṃ pañcakaṃ catuhatthe minitvā pañcamaṃ hatthaṃ muṭṭhiṃ katvā minitabbanti adhippāyo keci pana muṭṭhihatthānaṃ pañcakaṃ muṭṭhipañcakaṃ tasmā pañcapi hatthe muṭṭhiṃ katvāva minitabbāti vadanti muṭṭhittikanti etthāpi eseva nayo dvihatthena antaravāsakena timaṇḍalaṃ paṭicchādetuṃ sakkāti āha pārupanenātiādi atirekanti sugatacīvarappamāṇato adhikaṃ ūnakanti muṭṭhipañcakādito ūnakaṃ tena ca tesu ticīvarādhiṭṭhānaṃ na ruhatīti dasseti
imaṃ saṅghāṭiṃ paccuddharāmīti imaṃ saṅghāṭiadhiṭṭhānaṃ ukkhipāmi pariccajāmīti attho kāyavikāraṃ karontenāti hatthena cīvaraṃ parāmasantena cālentena vā vācāya adhiṭṭhātabbāti ettha  kāyenapi cāletvā vācampi bhinditvā kāyavācāhi adhiṭṭhānampi saṅgahitanti veditabbaṃ kāyena aphusitvāti vuttattā duvidhanti ahatthapāsahatthapāsavasena duvidhaṃ tattha hatthapāso nāma aḍḍhateyyahattho vuccati dvādasahatthanti keci vadanti  taṃ idha na sameti sāmantavihāreti idaṃ ṭhapitaṭṭhānasallakkhaṇayogge ṭhitaṃ sandhāya vuttaṃ tato dūre ṭhitampi ṭhapitaṭṭhānaṃ sallakkhentena adhiṭṭhātabbameva tatthapi cīvarassa ṭhapitabhāvasallakkhaṇameva pamāṇaṃ na hi sakkā sabbathā ṭhānaṃ sallakkhetuṃ ekasmiṃ vihāre ṭhapetvā tato aññasmiṃ ṭhapitanti adhiṭṭhātuṃ na vaṭṭati keci pana tathāpi adhiṭṭhite na dosoti vadanti taṃ aṭṭhakathāya na sameti vīmaṃsitabbaṃ adhiṭṭhahitvā ṭhapitavatthehīti parikkhāracoḷanāmena adhiṭṭhahitvā ṭhapitavatthehi teneva imaṃ paccuddharāmīti parikkhāracoḷassa paccuddhāraṃ dasseti etena ca tecīvaradhutaṅgaṃ pariharantena paṃsukūlādivasena laddhaṃ vatthaṃ dasāhabbhantare katvā rajitvā pārupituṃ asakkontena parikkhāracoḷavasena adhiṭṭhahitvāva dasāhaṃ atikkametabbaṃ itarathā nissaggiyaṃ hotīti dasseti teneva rajitakālato pana paṭṭhāya nikkhipituṃ na vaṭṭati dhutaṅgacoro nāma hotīti  visuddhimagge vuttaṃ puna adhiṭṭhātabbānīti idañca saṅghāṭiāditicīvaranāmena adhiṭṭhahitvā paribhuñjitukāmassa vasena vuttaṃ itarassa pana purimādhiṭṭhānameva alanti veditabbaṃ puna adhiṭṭhātabbanti iminā kappabindupi dātabbanti dasseti
baddhasīmāyaṃ avippavāsasīmāsammutisambhavato na tattha dupparihāratāti āha abaddhasīmāyaṃ dupparihāranti
atirittappamāṇāya chedanakaṃ pācittiyanti āha anatirittappamāṇāti tato paraṃ paccuddharitvā vikappetabbāti vassikamāsato paraṃ adhiṭṭhānaṃ paccuddharitvā vikappetabbā iminā catunnaṃ vassikamāsānaṃ upari adhiṭṭhānaṃ tiṭṭhatīti viññāyati tato paccuddharāyogā yañca mātikāṭṭhakathāyaṃ vassikasāṭikā vassānamāsātikkamenāpi kaṇḍupaṭicchādi ābādhavūpasamenāpi adhiṭṭhānaṃ vijahatīti  vuttaṃ taṃ samantapāsādikāyaṃ natthi parivāraṭṭhakathāyañca atthāpatti hemante āpajjati no gimheti ettha idaṃ vuttaṃ kattikapuṇṇamāsiyā pacchime pāṭipadadivase vikappetvā ṭhapitaṃ vassikasāṭikaṃ nivāsento hemante āpajjati kurundiyaṃ pana kattikapuṇṇamadivase apaccuddharitvā hemante āpajjatīti vuttaṃ tampi suvuttaṃ catumāsaṃ adhiṭṭhātuṃ tato paraṃ vikappetunti  hi vuttanti  tattha mahāaṭṭhakathāyaṃ nivāsanapaccayā dukkaṭaṃ  vuttaṃ kurundaṭṭhakathāyaṃ pana apaccuddhārapaccayā tasmā kurundiyaṃ vuttanayenāpi vassikasāṭikā vassānamāsātikkamepi adhiṭṭhānaṃ na vijahatīti paññāyati adhiṭṭhānavijahanesu ca vassānamāsaābādhānaṃ vigamena vijahanaṃ mātikāṭṭhakathāyampi na uddhaṭaṃ tasmā samantapāsādikāyaṃ āgatanayena yāva paccuddhārā adhiṭṭhānaṃ tiṭṭhatīti gahetabbaṃ nahānatthāya anuññātattā vaṇṇabhedamattarattāpi cesā vaṭṭatīti vuttaṃ dve pana na vaṭṭantīti iminā saṅghāṭiādīsu viya dutiye adhiṭṭhānaṃ na ruhati atirekacīvaraṃ hotīti dasseti mahāpaccariyaṃ cīvaravasena paribhogakiccassa abhāvaṃ sandhāya anāpatti vuttā senāsanaparikkhāratthāya dinnapaccattharaṇe viya yaṃ pana paccattharaṇampi adhiṭṭhātabbanti vuttaṃ taṃ senāsanatthāyevāti niyamitaṃ na hoti navasu cīvaresu gahitattā tasmā attano nāmena adhiṭṭhahitvā nidahitvā parikkhāracoḷaṃ viya yathā tathā viniyujjitabbamevāti gahetabbaṃ pāvāro kojavoti imesampi paccattharaṇādīnaṃ lokepi voharaṇato senāsanaparikkhāratthāya dinnapaccattharaṇato visuṃ gahaṇaṃ kataṃ
hīnāyāvattanenāti idaṃ antimavatthuṃ ajjhāpajjitvā bhikkhupaṭiññāya ṭhitassa ceva titthiyapakkantassa ca bhikkhuniyā ca bhikkhunibhāve nirapekkhatāya gihiliṅgatitthiyaliṅgaggahaṇaṃ sandhāya vuttaṃ sikkhaṃ apaccakkhāya gihibhāvūpagamanaṃ sandhāya vuttanti keci vadanti taṃ na yuttaṃ tadāpissa upasampannattā cīvarassa ca tassa santakattāvijahanato pamāṇacīvarassāti pacchimappamāṇaṃ sandhāya vuttaṃ dve cīvarāni pārupantassāti gāmappavese diguṇaṃ katvā saṅghāṭiyo pārupanaṃ sandhāya vuttaṃ esa nayoti iminā pamāṇayuttesu yattha katthaci chiddaṃ adhiṭṭhānaṃ vijahatītiādiatthaṃ saṅgaṇhāti
aññaṃ pacchimappamāṇaṃ nāma natthīti sutte āgataṃ natthīti adhippāyo idāni tameva vibhāvetuṃ yañhītiādi vuttaṃ taṃ na sameti saṅghāṭiādīnaṃ muṭṭhipañcakādiheṭṭhimappamāṇassa sutte anāgatattāti adhippāyo
mahantaṃ vā khuddakaṃ karotīti ettha atimahantaṃ cīvaraṃ muṭṭhipañcakādipacchimappamāṇayuttaṃ katvā samantato chindanenāpi vicchindanakāle chijjamānaṭṭhānaṃ chiddasaṅkhyaṃ  na gacchati adhiṭṭhānaṃ na vijahati evāti sijjhati ghaṭetvā chindati na bhijjatīti vacanena ca sameti parikkhāracoḷaṃ pana vikappanupagapacchimappamāṇato ūnaṃ katvā chinnaṃ adhiṭṭhānaṃ vijahati adhiṭṭhānassa anissayattā tāni puna baddhāni ghaṭitāni adhiṭṭhātabbamevāti veditabbaṃ  keci pana vassikasāṭikacīvare dvidhā chinne yadipi ekekaṃ khaṇḍaṃ pacchimapacchimappamāṇaṃ pahoti ekasmiṃyeva khaṇḍe adhiṭṭhānaṃ tiṭṭhati na itare dve pana na vaṭṭantīti vuttattā nisīdanakaṇḍuppaṭicchādīsupi eseva nayoti vadanti
sammukhe pavattā sammukhāti paccattavacanaṃ tañca vikappanavisesanaṃ tasmā sammukheti bhummatthe nissakkavacanaṃ katvāpi atthaṃ vadanti abhimukheti attho atha vā sammukhena attano vācāya eva vikappanā sammukhāvikappanā parammukhena vikappanā parammukhāvikappanāti karaṇatthenāpi attho daṭṭhabbo ayameva pāḷiyā sameti sannihitāsannihitabhāvanti āsannadūrabhāvaṃ ettāvatā nidhetuṃ vaṭṭatīti ettakeneva vikappanākiccassa niṭṭhitattā atirekacīvaraṃ na hotīti dasāhātikkame na nissaggiyaṃ janetīti adhippāyo paribhuñjituṃ na vaṭṭatīti sayaṃ apaccuddharaṇaṃ paribhuñjane pācittiyaṃ adhiṭṭhāne paresaṃ vissajjane dukkaṭañca sandhāya vuttaṃ
paribhogādayopi vaṭṭantīti paribhogavissajjanaadhiṭṭhānānipi apisaddena nidhetumpi vaṭṭatīti attho etena ca paccuddhārepi kate cīvarampi vikappitacīvarameva hoti na atirekacīvaraṃ taṃ pana ticīvarādināmena adhiṭṭhātukāmena adhiṭṭhahitabbaṃ itarena vikappitacīvarameva katvā paribhuñjitabbanti dasseti keci pana yaṃ vikappitacīvaraṃ taṃ yāva aparibhogakālā apaccuddharāpetvāva nidahitabbaṃ paribhogakāle pana sampatte paccuddharāpetvā adhiṭṭhahitvā paribhuñjitabbaṃ yadi hi tato purepi paccuddharāpeyya paccuddhāreneva vikappanāya vigatattā atirekacīvaraṃ nāma hoti dasāhātikkame ca nissaggiyaṃ pācittiyaṃ tasmā yaṃ aparibhuñjitvāva ṭhapetabbaṃ tadeva vikappetabbaṃ paccuddhāre ca kate antodasāheyeva adhiṭṭhātabbaṃ yañca aṭṭhakathāyaṃ tato pabhuti paribhogādayopi vaṭṭantītiādi vuttaṃ taṃ pāḷiyā virujjhatīti vadanti taṃ tesaṃ matimattameva pāḷiyañhi  antodasāhaṃ adhiṭṭheti vikappetīti  ca sāmaṃ cīvaraṃ vikappetvā apaccuddhāraṇaṃ paribhuñjeyya pācittiyanti  ca anāpatti so vā deti tassa vā vissāsanto paribhuñjatīti  ca sāmaññato vuttattā aṭṭhakathāyañca imaṃ cīvaraṃ vā vikappanaṃ vā paccuddharāmītiādinā paccuddhāraṃ adassetvā mayhaṃ santakaṃ paribhuñja vā vissajjehi vāti evaṃ attano santakattaṃ amocetvāva paribhogādivaseneva paccuddhārassa vuttattā tato pabhuti paribhogādayopi vaṭṭantīti adhiṭṭhānaṃ vināpi visuṃ paribhogassa nidahanassa ca vuttattā vikappanānantarameva paccuddharāpetvā anadhiṭṭhahitvā eva ticīvaravirahitaṃ  vikappanārahaṃ cīvaraṃ paribhuñjituṃ nidahituñca idaṃ pāṭekkaṃ vinayakammanti khāyati apica bahūnaṃ pattānaṃ vikappetuṃ paccuddhāretuñca vuttattā paccuddhārena tesaṃ atirekapattatā dassitāti sijjhati tesu ekasseva adhiṭṭhātabbato tasmā aṭṭhakathāyaṃ āgatanayeneva gahetabbaṃ
paññattikovido na hotīti evaṃ vikappite anantarameva evaṃ paccuddharitabbanti vinayakammaṃ na jānāti tenāha na jānāti paccuddharitunti imināpi cetaṃ veditabbaṃ vikappanānantarameva paccuddhāro kātabboti
avisesena vuttavacananti ticīvarādīnaṃ sādhāraṇavacanena vuttavacanaṃ yaṃ panettha viruddhaṃ viya dissatīti vatvā taṃ virodhāsaṅkaṃ nivattetuṃ ticīvarasaṅkhepena vikappanāya okāso dinno hotīti vuttaṃ taṃ adhiṭṭheti vikappetīti sāmaññato vuttepi ticīvarampi vikappetīti ayamattho na sijjhati ticīvaraṃ adhiṭṭhātuṃ na vikappetunti  visesetvā vuttattā yaṃ pana adhiṭṭhātabbaṃ taṃ adhiṭṭhāti yaṃ ticīvaravirahitaṃ taṃ vikappetabbaṃ taṃ vikappetīti evamattho sijjhatīti tasmā ettha pubbāparavirodho na dissati sāmaññavacanassa vuttāvaseseyeva avatiṭṭhanato yaṃ panettha ticīvarassāpi vikappanavidhiṃ dassetuṃ ticīvaraṃ ticīvarasaṅkhepenātiādi vuttaṃ tattha ticīvarasaṅkhepena parihariyamānesu ekampi paccuddharitvā vikappetuṃ na vaṭṭati ticīvarato pana ekaṃ vā sakalameva vā apanetvā aparaṃ ticīvaraṃ ticīvarasaṅkhepena pariharitukāmassa vā ticīvarādhiṭṭhānaṃ muñcitvā parikkhāracoḷavaseneva sabbacīvaraṃ paribhuñjitukāmassa  vā purimaṃ adhiṭṭhitacīvaraṃ paccuddharitvā vikappetuṃ vaṭṭatīti evamadhippāyena ticīvare ekena cīvarena vippavasitukāmo hotītiādi vuttaṃ siyā iccetaṃ pāḷiyā saddhiṃ sameti atha punapi tadeva ticīvarādhiṭṭhānena adhiṭṭhātukāmo hutvā vippavāsasukhatthaṃ paccuddharitvā vikappetīti iminā adhippāyena vuttaṃ siyā taṃ ticīvaraṃ adhiṭṭhātuṃ na vikappetunti  iminā vacanena na sameti yadi hi sesacīvarāni viya ticīvarampi paccuddharitvā vikappetabbaṃ siyā ticīvaraṃ adhiṭṭhātuṃ na vikappetunti idaṃ vacanameva niratthakaṃ siyā sesacīvarehi ticīvarassa visesābhāvā tasmā vikappetīti idaṃ ticīvaravirahitameva sandhāya vuttaṃ ticīvaraṃ pana vikappetuṃ na vaṭṭatīti viññāyati teneva dutiyakathinasikkhāpadassa anāpattivāre vikappetīti idaṃ na vuttaṃ vīmaṃsitvā yathā pāḷiyā saddhiṃ na virujjhati tathā ettha adhippāyo gahetabbo
tuyhaṃdemītiādīsu pariccattattā manasā asampaṭicchantepi sampadānabhūtasseva santakaṃ hoti so icchitakkhaṇe gahetuṃ labhati itthannāmassāti parammukhe ṭhitaṃ sandhāya vadati yassa pana ruccatītiādi ubhohipi pariccattatāya assāmikataṃ sandhāya vuttaṃ
taṃ na yujjatīti idaṃ antodasāhe eva vissāsaggahaṇaṃ sandhāya anāpattivārassa āgatattā idha nissaggiyacīvarassa kappiyabhāvakaraṇatthaṃ lesena gahitattā ca vuttaṃ keci pana parehi sabhāgena acchinne vissāsaggahite ca puna laddhe doso na dissatīti vadanti anadhiṭṭhānenāti kāyavācāhi kattabbassa akaraṇenāti adhippāyo cīvarassa attano santakatā jātipamāṇayuttatā chinnapalibodhabhāvo atirekacīvaratā dasāhātikkamoti imānettha pañca aṅgāni
paṭhamakathinasikkhāpadavaṇṇanā niṭṭhitā

 dutiye avippavāseti avippavāse nipphādetabbe vippavāsadosābhāve sādhetabbe kattabbā sammutīti attho
paṭisiddhapariyāpannenāti  vippavasituṃ paṭisiddhesu tīsu cīvaresu antogadhena ekena ca avayave samudāyopacāraṃ dasseti
ettāvatāti parikkhittoti iminā sabhāyeti liṅgabyattayena sabhā vuttāti vatvā puna sayampi sabhāyeti iminā voharanto sabhāsaddassa pariyāyo sabhāyasaddo napuṃsakaliṅgayutto atthīti dasseti sabhāyanti liṅgabyattayena sabhā vuttāti vā pāṭho liṅgabyattayena sabhāti ca liṅgantarayutto sabhāsaddapariyāyo sabhāyasaddoti attho
sabhāyaṃ gacchatīti sabhaṃ gacchati vasitabbaṃ natthīti cīvarahatthapāseyeva vasitabbaṃ natthīti attho tassāti vīthiyā sabhāyassa ca dvārassa ca hatthapāsā na vijahitabbanti ettha sabhāyadvārānamantare vīthi gehāpi gahitā eva honti ādipariyosānānaṃ gahitattā ettha ca dvāravīthigharesu vasantena gāmappavesanasahaseyyādidosaṃ pariharitvā supaṭicchannatādiyutteneva bhavitabbaṃ  sabhā pana yadi sabbesaṃ vasanatthāya sālāsadisā katā antarārāme viya yathāsukhaṃ vasituṃ vaṭṭatīti veditabbaṃ parikkhittatāya ca ekūpacārataṃ aparikkhittatāya nānūpacāratañca nivesanādīsupi atidisanto āha etenevūpāyenātiādi nivesanādīni bahigāmato sanniviṭṭhāni gahitāni antogāme ṭhitānaṃ gāmaggahaṇeneva gahitattā sabbatthāti gāmanigamanivesanādīsu pannarasasu parikkhepādīti ādisaddena aparikkhepasseva gahaṇaṃ na ekakulādīnampi tesaṃ ekūpacāratānānūpacāratānimittatābhāvā ettha ca satthassa katipāhaṃ katthaci niviṭṭhasseva parikkhepo hoti na gacchantassa
 gāmato bahi issarānaṃ samuddatīrādīsu katabhaṇḍasālā udositoti āha yānādīnantiādi muṇḍacchadanapāsādoti nātiucco candikaṅgaṇayutto sikharakūṭamālādivirahito pāsādo
pariyādiyitvāti ajjhottharitvā nadīparihāroti visuṃgāmādīnaṃ viya nadīparihārassa avuttattā cīvarahatthapāso evāti vadanti aññe pana iminā aṭṭhakathāvacanena nadīparihāropi visuṃ siddho nadiyā  hatthapāso na vijahitabboti vadanti vihārasīmanti avippavāsasīmaṃ sandhāyāha ettha ca vihārassa nānākulasantakabhāvepi avippavāsasīmāparicchedabbhantare sabbattha cīvaraavippavāsasambhavato tassā padhānattā tattha satthaparihāro na labbhatīti vihāraṃ gantvā vasitabbanti vuttaṃ satthasamīpeti idaṃ yathāvuttaṃ abbhantaraparicchedavasena vuttaṃ pāḷiyaṃ nānākulassa sattho hoti satthe cīvaraṃ nikkhipitvā hatthapāsā na vijahitabbanti ettha satthahatthapāso gahito
ekakulassa khetteti aparikkhittaṃ sandhāya vadati
vihāro nāma upacārasīmā tattha yasmiṃ vihāreti tassa antopariveṇādiṃ sandhāya vuttaṃ ekakulādisantakatā cettha kārāpakānaṃ vasena chāyāya phuṭṭhokāsassāti ujukaṃ avakkhittaleḍḍupātabbhantaraṃ sandhāya vadati
agamanapatheti tadaheva gantvā nivattetuṃ na sakkuṇeyyake samuddamajjhe ye dīpakā tesūti yojanā itarasminti puratthimadisāya cīvare uposathakāle vaḍḍhatīti iminā cīvaravippavāsasattabbhantarato samānasaṃvāsāya sattabbhantarasīmāya accantavisadisataṃ dasseti  tathā hi bahūsu bhikkhūsu ekato nisīditvā samantā sattabbhantaraparicchedesu yathāsakaṃ cīvaraṃ ṭhapetvā pariharantesu ekekassa bhikkhuno nisinnokāsato paṭṭhāya paccekaṃ sattabbhantarassa paricchedo aññamaññavisadiso anekavidho hoti na eko parisapariyantato paṭṭhāya animitabbattā teneva tattha parisavasena vuḍḍhi hāni vā na hoti na evaṃ sattabbhantarasīmāya sā hi yojanikāyapi parisapariyantatova paṭṭhāya samantā sattabbhantarapaacchinnā ekāva hoti teneva sā parisavasena vaḍḍhati hāyati ca tasmā aññāva sattabbhantarasīmā añño sattabbhantarato paricchinno cīvaravippavāsaparihāro abbhokāsoti veditabbaṃ yañcettha vattabbaṃ taṃ khandhake sīmākathāyameva  vakkhāma
nadiṃotaratīti hatthapāsaṃ muñcitvā otarati bahigāme ṭhapetvāti apārupitabbatāya vuttaṃ vinayakammaṃ kātabbanti uttarāsaṅge ca bahigāme ṭhapitasaṅghāṭiyañca paṭhamaṃ vinayakammaṃ katvā pacchā uttarāsaṅgaṃ nivāsetvā antaravāsake kātabbaṃ ettha ca bahigāme ṭhapitassāpi vinayakammavacanato parammukhāpi ṭhitaṃ vissajjituṃ nissaṭṭhaṃ dātuñca vaṭṭatīti veditabbaṃ daharānaṃ gamane saussāhattā nissayo pana na paṭippassambhatīti vuttaṃ muhuttaṃ paṭippassambhatīti saussāhatte gamanassa upacchinnattā vuttaṃ tesaṃ pana purāruṇāva uṭṭhahitvā saussāhena gacchantānaṃ aruṇe antarā uṭṭhitepi na paṭippassambhati yāva aruṇuggamanā sayantīti vuttattā teneva gāmaṃ pavisitvā na paṭippassambhatīti vuttaṃ aññamaññassa vacanaṃ aggahetvātiādimhi saussāhattā gamanakkhaṇe paṭippassaddhi na vuttā dhenubhayenāti taruṇavacchagāvīnaṃ abhidhāvitvā siṅgena paharaṇabhayena nissayo ca paṭippassambhatīti ettha dhenubhayādīhi ṭhitānaṃ yāva bhayavūpasamā ṭhātabbato antoaruṇeyeva gamissāmīti niyametuṃ asakkuṇeyyattā vuttaṃ yattha pana evaṃ niyametuṃ sakkā tattha antarāruṇe uggatepi nissayo na paṭippassambhati bhesajjatthāya gāmappaviṭṭhadaharānaṃ viya antosīmāyaṃ gāmanti avippavāsasīmāsammutito pacchā patiṭṭhāpitagāmaṃ sandhāya vadati gāmañca gāmūpacārañca ṭhapetvā sammannitabbato paviṭṭhānanti ācariyantevāsikānaṃ visuṃ visuṃ gatānaṃ avippavāsasīmattā neva cīvarāni nissaggiyāni honti saussāhatāya nissayo na paṭippassambhati antarāmaggeti dhammaṃ sutvā āgacchantānaṃ antarāmagge
idha apaccuddharaṇanti iminā adhiṭṭhānavikappanāni viya paccuddharaṇampi kāyena vā vācāya vā kattabbanti dasseti kāyavācāhi kattabbassa akaraṇatoti idaṃ kāyavācāsamuṭṭhānaṃ  vuttaṃ adhiṭṭhitaticīvaratā anatthatakathinatā aladdhasammutitā rattivippavāsoti imānettha cattāri aṅgāni
udositasikkhāpadavaṇṇanā niṭṭhitā

 tatiye  pāḷiyaṃ cīvarapaccāsā nikkhipitunti cīvarapaccāsāya satiyā nikkhipitunti attho niṭṭhitacīvarasmiṃ bhikkhunāti ettha dutiyakathine viya sāmivaseneva karaṇavacanassa attho veditabbo
tuyhaṃ dammīti dinnanti tuyhaṃ bhante akālacīvaraṃ dammīti evaṃ dinnaṃ etampi kāle ādissa dinnaṃ nāma hotīti adhippāyo idaṃ pana aṭṭhakathāvacanaṃ pāḷiyaṃ kālepi ādissa dinnanti idañca akālacīvaranti vacanasāmaññato labbhamānaṃ sabbampi dassetuṃ atthuddhāravasena vuttaṃ paṭhamaaniyate sotassa raho viya saṅghassa hi kālepi ādissa dinnaṃ akāle uppannacīvaraṃ viya sammukhībhūtehi vutthavassehi avutthavassehi ca sabbehipi bhājetabbatāsāmaññena akālacīvaraṃ nāma hotīti dassanatthaṃ atthuddhāravasena pāḷiyaṃ kālepi ādissa dinnanti vuttaṃ na pana tato bhājetvā laddhacīvarampi akāle laddhacīvarampi vutthavassānaṃ ekamāsaparihāraṃ pañcamāsaparihāraṃ vā na labhati paccāsācīvare asati dasāhaparihārameva labhatīti dassanatthaṃ vuttaṃ aṭṭhakathāyampi ādissa dinnanti vacanasāmaññato labbhamānaṃ sabbaṃ atthuddhāravasena dassetuṃ ekapuggalassa vā idaṃ tuyhaṃ dammīti dinnanti vuttaṃ na pana tathāladdhaṃ vā akāle laddhaṃ vā anatthatakathinānaṃ dasāhabbhantare adhiṭṭhātabbanti dassetunti veditabbaṃ itarathā pāḷiaṭṭhakathāhi virujjhanato tathā hi accekacīvarasikkhāpade akāle uppannampi accekacīvaraṃ yāvacīvarakālasamayaṃ nikkhipitabbanti  vuttaṃ tassa aṭṭhakathāyañca pavāraṇamāsassa juṇhapakkhapañcamiyaṃ uppannassa accekacīvarassa anatthate kathine ekādasadivasādhiko māso atthate kathine ekādasadivasādhikā pañca māsā ca parihāro vutto tameva parihāraṃ sandhāya chaṭṭhito paṭṭhāya pana uppannaṃ anaccekacīvarampi paccuddharitvā ṭhapitacīvarampi etaṃ parihāraṃ labhatiyevāti  vuttaṃ tasmā kālepi akālepi ca yathātathā laddhaṃ  atirekacīvaraṃ vutthavassānaṃ ekamāsaṃ pañcamāsaṃ vā yathārahaṃ parihāraṃ labhati evāti gahetabbaṃ
evaṃ pana avatvā padabhājanaṃ vuttanti sambandho tattha evanti yaṃ aṭṭhakathāyaṃ tato ce uttarīti imassa māsaparamato uttarīti  attho vutto taṃ parāmasati padabhājaniyaṃ evamatthaṃ avatvā aññathā attho vuttoti adhippāyo tāva uppannaṃ paccāsācīvaranti paccattavacanaṃ mūlacīvaranti idaṃ upayogavacanaṃ attano gatikaṃ karotīti anantarā dutiyadivasādīsu uppannaṃ paccāsācīvaraṃ māsaparamaṃ mūlacīvaraṃ ṭhapetuṃ adatvā attano dasāhaparamatāya eva patiṭṭhāpetīti attano gatikaṃ karotīti tato uddhaṃ mūlacīvaranti ettha pana mūlacīvaranti paccattavacanaṃ tañhi vīsatimadivasato uddhaṃ dvāvīsatimadivasādīsu uppannaṃ paccāsācīvaraṃ attanā saddhiṃ ekato sibbetvā ghaṭitaṃ dasāhaparamaṃ gantuṃ adatvā navāhaparamatādivasena attano gatikaṃ karoti ekato asibbetvā visuṃ ṭhapitaṃ pana paccāsācīvaraṃ dasāhaparamameva
pāḷiyaṃ dasāhāti dasāhena ekādase uppannetiādīsu ekādasāhe uppannetiādinā attho ayameva vā pāṭho gahetabbo ekavīse uppanne navāhā kāretabbantiādi paccāsācīvarassa uppannadivasaṃ ṭhapetvā vuttaṃ teneva tiṃse tadaheva adhiṭṭhātabbanti vuttaṃ aññaṃ paccāsācīvaraṃ kāretabbanti idaṃ satiyā eva paccāsāya vuttaṃ sace pana ito paṭṭhāya cīvaraṃ na labhissāmīti icchitaṭṭhānato paccāsāya upacchinnāya aññatthāpi yena kenaci upāyena paccāsaṃ uppādeti mūlacīvaraṃ na adhiṭṭhātabbaṃ sabbathā paccāsāya upacchinnāya dasāhātikkantaṃ mūlacīvaraṃ tadaheva adhiṭṭhātabbaṃ paccāsācīvarampi parikkhāracoḷaṃ adhiṭṭhātabbanti paṭhamataraṃ uppannaṃ visabhāgaṃ sandhāya vadati aññamaññanti aññaṃ aññaṃ ayameva vā pāṭho aṅgaṃ panettha paṭhamakathine vuttasadisameva kevalañhi tattha dasāhātikkamo idha māsātikkamoti ayaṃ viseso
tatiyakathinasikkhāpadavaṇṇanā niṭṭhitā

 catutthe pāḷiyaṃ bhattavissagganti bhattassa udare vissajjanaṃ pavesanaṃ ajjhoharaṇaṃ  bhattakiccanti attho bhojanapariyosānena bhattassa vissajjanantipi  vadanti tattha nāma tvanti so nāma tvaṃ tāya nāma tvanti vā attho pitā ca mātā ca pitaro pitūnaṃ pitā ca mātā ca pitāmahā te eva yugaḷaṭṭhena yugo tasmā yāva sattamā pitāmahayugā pitāmahāvaṭṭāti evamettha attho daṭṭhabbo evañhi pitāmahaggahaṇena mātāmaho ca pitāmahī mātāmahī ca gahitāva honti sattamayugato paraṃ aññātakāti veditabbaṃ yāti bhikkhunī pitu mātā pitāmahī mātu pitā mātāmaho
payoge payoge bhikkhussa dukkaṭanti dhovāti āṇāpanavācāya ekāya eva tadanuguṇassa sabbassāpi payogassa āṇattattā vuttaṃ
 tadavinābhāvato dhovanassa kāyavikāraṃ katvāti ca antodvādasahattheti ca vuttattā kāyena dhovāpetukāmataṃ appakāsetvā dānakhipanapesanādiṃ karontassa ca dvādasahatthaṃ upacāraṃ muñcitvā bahi ṭhatvā kāyavācāhi āṇāpetvā khipanapesanādiṃ karontassa ca anāpatti eva
ekena vatthunāti paṭhamakatena pañcasatāni pamāṇaṃ etāsanti pañcasatā bhikkhubhāvato parivattaliṅgāpi bhikkhunī bhikkhūnaṃ santike ekatoupasampannā eva
tāvakālikaṃ gahetvāti attanā katipāhaṃ pārupanādiatthāya tāvakālikaṃ yācitvā purāṇacīvaratā upacāre ṭhatvā aññātikāya bhikkhuniyā āṇāpanaṃ tassā dhovāpanādīni cāti imānettha tīṇi aṅgāni
purāṇacīvarasikkhāpadavaṇṇanā niṭṭhitā

 pañcame apaññatte sikkhāpadeti gaṇamhā ohīyanasikkhāpade  apaññatte koṭṭhāsasampattīti kesādipañcakoṭṭhāsānaṃ kalyāṇatā hatthataleyeva dassetvāti hatthatalato sesakāyassa adassanaṃ dīpeti
vihatthatāyāti  vihatatāya amissitatāya apaṭisaraṇatāyāti attho tenāha samabhitunnattāti byadhitattāti attho parivattetabbaṃ parivattaṃ tadeva pārivattakaṃ parivattetvā diyyamānanti attho
purimasikkhāpade viya idha dvādasahattho upacāraniyamo natthīti āha upacāraṃ muñcitvāti aññatra pārivattakāti yaṃ antamaso harīṭakakhaṇḍampi datvā vā dassāmīti ābhogaṃ katvā vā parivattakaṃ gaṇhāti taṃ ṭhapetvā taṃ acittakabhāvena na sametīti iminā ñātibhāvājānanādīsu viya bhikkhunībhāvājānanādivasenāpi acittakataṃ pakāseti
 tikañca taṃ pācittiyañcāti tikapācittiyaṃ pācittiyatikanti attho pattatthavikādīti anadhiṭṭhānupagaṃ sandhāya vadati ko pana vādo pattatthavikādīsūti mahatiyāpi tāva bhisicchaviyā anadhiṭṭhānupagattā anāpatti vikappanupagapacchimappamāṇavirahitatāya anadhiṭṭhātabbesu kimeva vattabbanti dasseti pattatthavikādīni pana vikappanupagapacchimāni gaṇhituṃ na vaṭṭati eva paṭiggahaṇaṃ kiriyā aparivattanaṃ akiriyā vikappanupagacīvaratā pārivattakābhāvo aññātikāya hatthato gahaṇanti imānettha tīṇi aṅgāni
cīvarapaṭiggahaṇasikkhāpadavaṇṇanā niṭṭhitā

 chaṭṭhe  paṭu eva paṭṭo pāḷiyaṃ dhammanimantanāti samaṇesu vattabbācāradhammamattavasena nimantanā dātukāmatāya katanimantanā na hotīti attho teneva viññāpessatīti vuttaṃ aññātakaappavāritato hi viññatti nāma hoti
 tiṇena vā paṇṇena vā paṭicchādetvā āgantabbanti iminā bhūtagāmavikopanaṃ anuññātanti āha neva bhūtagāmapātabyatāyātiādi paṭhamaṃ suddhacittena liṅgaṃ gahetvā pacchā laddhiṃ gaṇhantopi titthiyapakkantako evāti āha nivāsetvāpi laddhi na gahetabbāti
yaṃ āvāsaṃ paṭhamaṃ upagacchatīti etthāpi vihāracīvarādiatthāya pavisantenapi tiṇādīhi paṭicchādetvāva  gantabbaṃ na tveva naggena āgantabbanti sāmaññato dukkaṭassa vuttattā cimilikāhīti paṭapilotikāhi paribhogenevāti aññaṃ cīvaraṃ alabhitvā paribhuñjanena paribhogajiṇṇanti yathā taṃ cīvaraṃ paribhuñjiyamānaṃ obhaggavibhaggatāya asāruppaṃ hoti evaṃ jiṇṇaṃ
aññassatthāyāti etthāpi ñātakānaṃ pavāritānanti idaṃ anuvattati evāti āha attano ñātakapavāritetiādi idha pana aññassa acchinnanaṭṭhacīvarassa atthāya aññātakaappavārite viññāpentassa nissaggiyena anāpattīti attho gahetabbo itarathā ñātakānaṃ pavāritānanti iminā viseso na bhaveyya teneva anantarasikkhāpade vakkhati aṭṭhakathāsu pana ñātakaparivātaṭṭhāne pamāṇameva vaṭṭatīti vuttaṃ taṃ pāḷiyā na sametīti  ca yasmā panidaṃ sikkhāpadaṃ aññassatthāya viññāpanavatthusmiṃyeva paññattaṃ tasmā idha aññassatthāyāti na vuttanti  ca vikappanupagacīvaratā samayābhāvo aññātakaviññatti tāya paṭilābhoti imānettha cattāri aṅgāni
aññātakaviññattisikkhāpadavaṇṇanā niṭṭhitā

 sattame  pāḷiyaṃ paggāhikasālanti dussāpaṇaṃ tañhi vāṇijakehi dussāni paggahetvā dassanaṭṭhānatāya paggāhikasālāti vuccati assa cīvarassāti sāditabbacīvarassa ticīvarikenāti iminā acchinnaticīvarato aññassa vihārādīsu nihitassa cīvarassa abhāvaṃ dasseti yadi bhaveyya viññāpetuṃ na vaṭṭeyya tāvakālikaṃ nivāsetvā attano cīvaraṃ gāhetabbaṃ tāvakālikampi alabhantassa bhūtagāmavikopanaṃ katvā tiṇapaṇṇehi chadanaṃ viya viññāpanampi vaṭṭati eva aññenāti acchinnaasabbacīvarena dve naṭṭhānīti adhikārato vuttaṃ dve sāditabbānīti
pāḷiyā na sametīti anāpatti ñātakānaṃ pavāritānanti imāya pāḷiyā na sameti tatuttariviññāpanaāpattippasaṅge eva vuttattā aññassatthāyāti na vuttanti idaṃ aññassatthāya tatuttari viññāpane nissaggiyaṃ pācittiyaṃ hotīti imamatthaṃ dīpeti tañca pācittiyaṃ yesaṃ atthāya viññāpeti tesaṃ vā siyā viññāpakasseva vā na tāva tesaṃ tehi  aviññāpitattā nāpi viññāpakassa attānaṃ uddissa aviññāpitattā tasmā aññassatthāya viññāpentassāpi nissaggiyaṃ pācittiyaṃ na dissati pāḷiyaṃ pana imassa sikkhāpadassa attano sādiyanapaṭibaddhatāvasena pavattattā aññassatthāyāti anāpattivāre na vuttanti vadanti tañca yuttaṃ viya dissati vīmaṃsitvā gahetabbaṃ tatuttaricīvaratā acchinnādikāraṇatā aññātakaviññatti tāya ca paṭilābhoti imānettha cattāri aṅgāni
tatuttarisikkhāpadavaṇṇanā niṭṭhitā

 aṭṭhame yo kattāti dāyakaṃ sandhāya vuttaṃ paṭo eva paṭako appagghaṃ cetāpetīti idaṃ nissaggiyapācittiyā anāpattiṃ sandhāya vuttaṃ viññattipaccayā pana dukkaṭameva pubbe appavāritoti hi sutte  viññattikāraṇaṃ vuttaṃ mātikāṭṭhakathāyampi cīvare bhiyyokamyatā aññātakaviññatti tāya ca paṭilābhoti imānettha tīṇi aṅgānīti  aññātakaviññattitā pakāsitā keci pana dāyakena dātukāmomhīti attano santike avuttepi yadagghanakaṃ so dātukāmo tadagghanakaṃ āharāpetuṃ vaṭṭati evāti vadanti taṃ rājasikkhāpadaṭṭhakathāyapi na sameti dūtena vā dāyakena vā āyasmantaṃ uddissa cīvaracetāpannaṃ ābhatanti ārocitepi mukhavevaṭiyakappiyakārakādīnaṃ santikā āharāpanassa tattha paṭikkhittattā vuttañhi tattha ime dve aniddiṭṭhakappiyakārakā nāma etesu aññātakaappavāritesu viya paṭipajjitabbaṃ na kiñci vattabbā desanāmattameva cetaṃ dūtena cīvaracetāpannaṃ pahiṇeyyāti sayaṃ āharitvāpi piṇḍapātādīnaṃ atthāya dadantesupi eseva nayoti mukhavevaṭiyakappiyakārakādayo hi dāyakena pariccattepi vatthumhi asukassa santike cīvarapiṇḍapātādiṃ gaṇhathāti aniddiṭṭhattā eva na kiñci vattabbāti vuttaṃ na pana tassa vatthuno mukhavevaṭiyādīnaṃ santakattā tasmā idhāpi dāyakena vā dūtena vā yaṃ icchatha taṃ vadathāti appavāritassa vadato dukkaṭameva agghavaḍḍhanakanti cīvare agghavaḍḍhanakaṃ nissāya pavattaṃ idaṃ sikkhāpadaṃ na piṇḍapātādīsu tesu agghavaḍḍhanassa dukkaṭamattattā paṇītapiṇḍapāte suddhikapācittiyattā cāti gahetabbaṃ teneva cīvare bhiyyokamyatāti aṅgaṃ vuttaṃ
paṭhamaupakkhaṭasikkhāpadavaṇṇanā niṭṭhitā

 navame  pāḷiyaṃ paccekacīvaracetāpannāti paccekaṃ niyametvā cīvaracetāpannā ekekena visuṃ visuṃ niyamitā cīvaracetāpannāti attho ubhova santā ekenāti ubho ekatova santā ubho ekato hutvāti attho
dutiyaupakkhaṭasikkhāpadavaṇṇanā niṭṭhitā

 dasame  ajjaṇhoti ajja noti vattabbe hakārāgamaṃ nakārassa ca ṇakāraṃ katvā vuttoti āha ajja ekadivasaṃ amhākanti
 yaṃ vuttaṃ mātikāṭṭhakathāyaṃ  iminā cīvaracetāpannena cīvaraṃ cetāpetvā itthannāmaṃ bhikkhuṃ cīvarena acchādehīti idaṃ āgamanasuddhiṃ dassetuṃ vuttaṃ sace hi idaṃ itthannāmassa bhikkhuno dehīti peseyya āgamanassa asuddhattā akappiyavatthuṃ ārabbha bhikkhunā kappiyakārakopi niddisitabbo na bhaveyyāti taṃ nissaggiyavatthudukkaṭavatthubhūtaṃ akappiyacīvaracetāpannaṃ asukassa bhikkhuno dehīti evaṃ āgamanasuddhiyā asati sikkhāpade āgatanayena dūtavacane ca asuddhe sabbathā paṭikkhepo eva kātuṃ vaṭṭati na pana cīvarañca kho mayaṃ paṭiggaṇhāmāti vattuṃ tadanusārena na veyyāvaccakarañca niddisituṃ āgamanadūtavacanānaṃ ubhinnaṃ asuddhattā pāḷiyaṃ āgatanayena pana āgamanasuddhiyā sati dūtavacane asuddhepi sikkhāpade āgatanayena sabbaṃ kātuṃ vaṭṭatīti dassanatthaṃ vuttaṃ tena ca yathā dūtavacanāsuddhiyampi āgamane suddhe veyyāvaccakarampi niddisituṃ vaṭṭati evaṃ āgamanāsuddhiyampi dūtavacane suddhe vaṭṭati evāti ayamattho atthato siddhova hoti ubhayasuddhiyaṃ vattabbameva natthīti ubhayāsuddhipakkhameva sandhāya mātikāṭṭhakathāyaṃ  kappiyakārakopi niddisitabbo na bhaveyyāti vuttanti veditabbaṃ
yaṃ panettha sāratthadīpaniyaṃ  āgamanassa suddhiyā vā asuddhiyā vā visesappayojanaṃ na dissatītiādi vuttaṃ taṃ mātikāṭṭhakathāvacanassa adhippāyaṃ  asallakkhetvā vuttaṃ yathāvuttanayena āgamanasuddhiādinā sappayojanattā yo panettha mūlasāmikena kappiyavohāravasena pesitassa dūtassa akappiyavohāravasena ca vadatopi kappiyakārako niddisitabbo bhaveyyāti aniṭṭhappasaṅgo vutto so aniṭṭhappasaṅgo eva na hoti abhimatattā tathā hi sikkhāpade eva paṭiggaṇhātu āyasmā cīvaracetāpannanti akappiyavohārena vadato dūtassa kappiyena  kammena veyyāvaccakaro niddisitabbo vutto āgamanassa suddhattā āgamanassāpi asuddhiyaṃ pana kappiyenāpi kammena veyyāvaccakaro na niddisitabboti attheva āgamanassa suddhiasuddhīsu payojanaṃ kathaṃ pana dūtavacanena āgamanasuddhi viññāyatīti nāyaṃ bhāro dūtena hi akappiyavohāreneva vutte eva āgamanasuddhi gavesitabbā na itarathā tattha ca tassa vacanakkamena pucchitvā ca yuttiādīhi ca sakkā viññātuṃ idhāpi hi sikkhāpade cīvaracetāpannaṃ ābhatanti dūtavacaneneva cīvaraṃ kiṇitvā dātuṃ pesitabhāvo viññāyati yadi hi sabbathā āgamanasuddhi na viññāyati paṭikkhepo eva kattabboti
pāḷiyañca cīvarañca kho mayaṃ paṭiggaṇhāmātiādi dūtavacanassa akappiyattepi āgamanasuddhiyā sati paṭipajjanavidhidassanatthaṃ vuttaṃ eso kho na vattabbo tassa dehītiādi akappiyavatthusādiyanaparimocanatthaṃ vuttaṃ saññattotiādi evaṃ dūtena puna vutte eva codetuṃ vaṭṭati na itarathāti dassanatthaṃ vuttaṃ na vattabbo dehi me cīvaraṃ cetāpehi me cīvaranti idaṃ dūtenābhatarūpiyaṃ paṭiggahetuṃ attanā niddiṭṭhakappiyakārakattāva dehi me cīvaraṃ cetāpehi me cīvaranti vadanto rūpiyassa pakatattā tena rūpiyena parivattetvā dehi cetāpehīti rūpiyasaṃvohāraṃ samāpajjanto nāma hotīti taṃ dosaṃ dūrato parivajjetuṃ vuttaṃ rūpiyapaṭiggahaṇena saṅghamajjhe nissaṭṭharūpiye viya vuttañhi tattha na vattabbo imaṃ vā imaṃ vā āharāti tasmā na idaṃ viññattidosaṃ parivajjetuṃ vuttanti veditabbaṃ attho me āvuso cīvarenātipi avattabbatāpasaṅgato teneva dūtaniddiṭṭhesu rūpiyasaṃvohārasaṅkābhāvato aññaṃ kappiyakārakaṃ ṭhapetvāpi āharāpetabbanti vuttaṃ tatthāpi dūtena ṭhapitarūpiyena cetāpetvā cīvaraṃ āharāpehīti avatvā kevalaṃ cīvaraṃ āharāpehīti evaṃ āharāpetabbanti adhippāyo gahetabbo ṭhānaṃ bhañjatīti ettha ṭhānanti ṭhitiyā ca kāraṇassa ca nāmaṃ tasmā āsane nisīdanena ṭhānampi kuppati āgatakāraṇampi tesaṃ na viññāyati ṭhitaṃ pana akopetvā āmisapaṭiggahaṇādīsu āgatakāraṇameva bhañjati na ṭhānaṃ tenāha āgatakāraṇaṃ bhañjatīti  keci pana āmisapaṭiggahaṇādinā ṭhānampi bhañjatīti vadanti taṃ aṭṭhakathāya na sameti
yatassacīvaracetāpannantiādi yena attanā veyyāvaccakaro niddiṭṭho cīvarañca anipphāditaṃ tassa kattabbavidhidassanaṃ evaṃ bhikkhunā vatthusāmikānaṃ vutte te codetvā denti vaṭṭati sāmikā codetvā dentīti anāpattiyaṃ vuttattā tena ca yo sayaṃ acodetvā upāsakādīhi pariyāyena vatvā codāpeti tesu sattakkhattumpi codetvā cīvaraṃ dāpentesu tassa anāpatti siddhā hoti sikkhāpadassa anāṇattikattā
kenaci aniddiṭṭho attano mukheneva byāvaṭabhāvaṃ veyyāvaccakarattaṃ patto mukhavevaṭiko avicāretukāmatāyāti iminā vijjamānampi dātuṃ anicchantā ariyāpi vañcanādhippāyaṃ vinā vohārato natthīti vadantīti dasseti bhesajjakkhandhake meṇḍakaseṭṭhivatthumhi  vuttaṃ santi bhikkhavetiādivacanameva  meṇḍakasikkhāpadaṃ nāma kappiyakārakānaṃ hattheti dūtena niddiṭṭhakappiyakārake sandhāya vuttaṃ na pana bhikkhunā niddiṭṭhe aniddiṭṭhe vāti tenāha ettha ca codanāya pamāṇaṃ natthītiādi
sayaṃ āharitvā dadantesūti sambandho piṇḍapātādīnaṃ atthāyāti iminā cīvaratthāyeva na hotīti dasseti eseva nayoti iminā vatthusāminā niddiṭṭhakappiyakārakabhedesupi piṇḍapātādīnampi atthāya dinne ca ṭhānacodanādi sabbaṃ heṭṭhā vuttanayeneva kātabbanti dasseti
saṅghaṃ vā anāmasitvāti vuttattā saṅghassa vihāratthāya demātiādinā āmasitvā vadantesu paṭikkhipitabbameva saṅgho sampaṭicchatīti idaṃ ukkaṭṭhavasena vuttaṃ gaṇādīsupi saṅghassatthāya sampaṭicchantesupi paṭiggahaṇepi paribhogepi dukkaṭameva sāratthadīpaniyaṃ paṭiggahaṇe pācittiyanti  vuttaṃ taṃ na yuttaṃ saṅghacetiyādīnaṃ atthāya dukkaṭassa vuttattā codetīti tassa dosābhāvaṃ ñatvāpi kodhena vā lobhena vā bhaṇḍadeyyanti codeti so eva hi musāvādādipaccayā pācittiyadukkaṭādiāpattīhi sāpattiko hoti gīvātisaññāya pana vatvā niddosabhāvaṃ ñatvā viramantassa natthi āpatti
taḷākaṃ  khette paviṭṭhattā na sampaṭicchitabbanti vuttaṃ cattāro paccaye saṅgho paribhuñjatūti deti vaṭṭatīti ettha bhikkhusaṅghassa catupaccayaparibhogatthāya taḷākaṃ dammīti vā bhikkhusaṅgho cattāro paccaye paribhuñjituṃ taḷākaṃ dammīti vā ito taḷākato uppanne cattāro paccaye dammīti vā vattumpi vaṭṭati idañca saṅghassa paribhogatthāya diyyamānaññeva sandhāya vuttaṃ puggalassa pana evampi dinnaṃ taḷākakhettādi na vaṭṭati suddhacittassa pana udakaparibhogatthaṃ kūpapokkharaṇīādayo vaṭṭanti saṅghassa taḷākaṃ atthi taṃ kathanti hi ādinā sabbattha saṅghavaseneva vuttaṃ hattheti vase
ṭhapethāti vutteti idaṃ sāmīcivasena vuttaṃ avuttepi ṭhapentassa doso natthi tenāha udakaṃ vāretuṃ labbhatīti sassakālepi tāsetvā muñcituṃ vaṭṭati amuñcato pana bhaṇḍadeyyaṃ puna detīti acchinditvā puna deti evampi vaṭṭatīti sambandho iminā yena kenaci issarena pariccattamidaṃ bhikkhūhi assāmikantisaññāya attanā gahetvā dinnaṃ vaṭṭatīti dasseti kappiyavohārepi vinicchayaṃ vakkhāmāti pāṭhaseso
udakavasenāti udakaparibhogatthaṃ suddhacittānanti idaṃ sahatthena ca akappiyavohārena ca karonte sandhāya vuttaṃ sassasampādanatthanti evaṃ asuddhacittānampi pana sayaṃ akatvā kappiyavohārena āṇāpetuṃ vaṭṭati eva kappiyakārakaṃ ṭhapetuṃ na vaṭṭatīti idaṃ sahatthādinā katataḷākattā asāruppanti vuttaṃ ṭhapentassa pana taṃ paccayaṃ paribhuñjantassapi vā saṅghassa āpatti na viññāyati aṭṭhakathāpamāṇena vā ettha āpatti gahetabbā lajjibhikkhunāti lajjināpi pageva alajjinā mattikuddharaṇādīsu kārāpitesūti adhippāyo navasasseti akatapubbe kedāre kahāpaṇeti iminā dhaññuṭṭhāpane tasseva akappiyanti dasseti dhaññuṭṭhāpane cassa payogepi dukkaṭameva na kahāpaṇuṭṭhāpane viya
kasatha vapathāti vacane sabbesampi akappiyaṃ siyāti āha avatvāti ettako nāma bhāgoti ettha ettako kahāpaṇoti idampi sandhāya vadati tathā vuttepi hi tadā kahāpaṇānaṃ avijjamānattā  āyatiṃ uppannaṃ aññesaṃ vaṭṭati eva tenāha tasseva taṃ akappiyanti tassa pana sabbapayogesu paribhogesupi dukkaṭaṃ keci pana dhaññaparibhoge eva āpatti na pubbapayogeti vadanti taṃ na yuttaṃ yena minanarakkhaṇādipayogena pacchā dhaññaparibhoge āpatti hoti tassa payogassa karaṇe anāpattiyā ayuttattā pariyāyakathāya pana sabbattha anāpatti teneva ettakehi vīhīhi idañcidañca āharathāti niyamavacane akappiyaṃ  vuttaṃ kahāpaṇavicāraṇepi eseva nayo vatthu ca evarūpaṃ nāma saṃvijjati kappiyakārako natthīti vattabbantiādivacanañcettha sādhakaṃ
vanaṃ dammi vaṭṭatīti ettha nivāsaṭṭhānattā puggalassāpi suddhacittena gahetuṃ vaṭṭati sīmaṃ demāti vihārasīmādisādhāraṇavacanena vuttattā vaṭṭatīti vuttaṃ
veyyāvaccakarantiādinā vuttepi puggalassapi dāsaṃ gahetuṃ vaṭṭati anujānāmi bhikkhave ārāmikanti  visesetvā anuññātattā tañca kho pilindavacchena gahitaparibhuttakkamena na gahaṭṭhānaṃ dāsaparibhogakkamena khettādayo pana sabbe saṅghasseva vaṭṭanti pāḷiyaṃ puggalikavasena gahetuṃ ananuññātattāti daṭṭhabbaṃ vihārassa demāti saṅghikavihāraṃ sandhāya vuttaṃ khettavatthupaṭiggahaṇā paṭivirato hotītiādinā  suttantesu āgatapaṭikkhepo bhagavatā āpattiyāpi hetubhāvena katoti bhagavato adhippāyaṃ jānantehi saṅgītimahātherehi khettapaṭiggahaṇādinissito ayaṃ sabbopi pāḷimuttavinicchayo vuttoti gahetabbo kappiyakārakassa niddiṭṭhabhāvo dūtena appitatā tatuttari vāyāmo tena paṭilābhoti imānettha cattāri aṅgāni
rājasikkhāpadavaṇṇanā niṭṭhitā
niṭṭhito cīvaravaggo paṭhamo


 dutiyassa  paṭhame pāḷiyaṃ kosiyakāraketi kosakārakapāṇānaṃ kosato nibbattattā kosiyena suttena vatthādiṃ karonte saṅghātanti vināsaṃ
avāyimanti vuttattā vāyitvā karaṇe anāpatti missetvāti eḷakalomehi missetvā paṭilābhenāti pariniṭṭhānena pariyosāpeti nissaggiyanti  vuttattā kosiyamissakatā attano atthāya santhatassa karaṇakārāpanaṃ paṭilābho cāti imānettha tīṇi aṅgāni
kosiyasikkhāpadavaṇṇanā niṭṭhitā
 dutiyañca tatiyañca uttānameva tattha pana odātādimissakasaññāya suddhakāḷakānaññeva santhatassa karaṇavasena cettha dvebhāgato adhikesu suddhakāḷakesu anadhikasaññāya santhatassa karaṇavasena ca acittakatā veditabbā

 catutthe hada karīsussagge miha secaneti dhātuatthaṃ sandhāyāha vaccampi passāvampi karontīti ūnakachabbassesu atirekachabbassasaṅkitādivasenettha acittakatā veditabbā
chabbassasikkhāpadavaṇṇanā niṭṭhitā

 pañcame tattha sandississatīti sakāya katikāya ayuttakāritāvasena viññūhi sandississatīti attho araññakaṅgādīni tīṇi pāḷiyaṃ senāsanādipaccayattayassa ādiaṅgavasena vuttāni sesānipi te samādiyiṃsu evāti veditabbaṃ
pihayantāti patthayantā santhatassa avāyimattā senāsanaparikkhārattā ca cīvaratā adhiṭṭhātabbatā ca natthīti āha catutthacīvarasaññitāyāti vipallāsasaññāyāti attho keci pana idaṃ nisīdanasanthataṃ nāma navasu cīvaresu nisīdanacīvarameva nāññaṃ nisīdanasikkhāpadepi  imasmiṃ sikkhāpade viya nisīdanaṃ nāma sadasaṃ vuccatīti ca aṭṭhakathāyañcassa santhatasadisaṃ santharitvā ekasmiṃ ante sugatavidatthiyā vidatthimatte padese dvīsu ṭhānesu phāletvā tisso dasā karīyanti tāhi dasāhi sadasaṃ nāma vuccatīti  ca vuttattāti vadanti taṃ na yuttaṃ idha pamāṇaniyamassa avuttattā santhatassa ca avāyimacīvarattā adhiṭṭhānupagattābhāvā aṭṭhakathāyaṃ avuttattā ca nisīdanacīvaraṃ pana channaṃ cīvarānaṃ khaṇḍapilotikāni pamāṇayuttameva santharitvā santhataṃ viya karonti teneva santhatasadisanti sadisaggahaṇaṃ kataṃ tasmā tadeva cīvaraṃ adhiṭṭhānupagañca na idanti gahetabbaṃ
 sugatavidatthikaṃ anādāya ādiyantisaññāya sugatavidatthiūne anūnantisaññāya ca vasenettha acittakatā veditabbā vitānādīnaññeva atthāya karaṇe anāpattivacanato nipajjanatthāya karotopi āpatti eva paribhuñjituṃ na vaṭṭatīti kosiyesu suddhakāḷakānañca vatthūnaṃ akappiyattā vuttaṃ teneva pāḷiyaṃ aññena kataṃ paṭilabhitvā paribhuñjati āpatti dukkaṭassāti  tattha tattha vuttaṃ itaresu pana dvīsu anāpattīti vuttaṃ tattha catutthe aññassatthāya karaṇepi anāpatti pañcame tattha dukkaṭanti daṭṭhabbaṃ nissaṭṭhadānavacanato pana gahaṇe doso natthi paribhuñjane ca vijaṭetvā kappiyavasena kate na doso
nisīdanasanthatasikkhāpadavaṇṇanā niṭṭhitā

 chaṭṭhe  pāḷiyaṃ addhānamaggappaṭipannassāti idaṃ vatthuvasena vuttaṃ nivāsaṭṭhāne laddhānipi tiyojanato paraṃ harituṃ na vaṭṭati eva asante hāraketi anurūpato vuttaṃ santepi hārake harato natthi doso āpattiyevāti anāṇattena haṭattā pakkhadvayassapi kāraṇamāha saussāhattāti anuparatagamanicchattāti attho suddhacittapakkhasseva kāraṇamāha acittakattāti na sametīti anāpatti aññaṃ harāpetīti ettakasseva pariharaṇe vuttattā agacchanteti ṭhite heṭṭhāti bhūmiyā
taṃ harantassāti paṭhamaṃ paṭilābhaṭṭhānato paṭṭhāya tiyojanato uddhaṃ harantassāti attho tathā harantassa hi corehi acchinditvā puna dinnaṭṭhānato tiyojanaṃ harituṃ vaṭṭati keci pana mātikāṭṭhakathāyaṃ aṅgesu paṭhamappaṭilābhoti vuttattā dutiyapaṭilābhaṭṭhānato tiyojanātikkamepi anāpattīti vadanti taṃ na yuttaṃ dutiyapaṭilābhassāpi paṭilābhaṭṭhāne pavisanato vāsatthāya gamanaṭṭhānato puna gamane viya kāyabandhanādīnanti dvipaṭalakāyabandhanādīnaṃ antare pakkhittaṃ pasibbake pakkhittasadisaṃ na katabhaṇḍanti vuttaṃ tathā nidhānamukhanti akatabhaṇḍatā paṭhamappaṭilābho tiyojanātikkamanaṃ āharaṇapaccāharaṇaṃ avāsādhippāyatāti imānettha pañca aṅgāni
eḷakalomasikkhāpadavaṇṇanā niṭṭhitā

 sattame pāḷiyaṃ anāpattivāre aparibhuttaṃ katabhaṇḍaṃ dhovāpetīti ettha paribhuttassa kambalādikatabhaṇḍassa dhovāpanaṃ purāṇacīvaradhovāpanasikkhāpadena āpattikaranti tannivattanatthaṃ aparibhuttaṃ katabhaṇḍanti vuttaṃ sesamettha uttānatthameva
eḷakalomadhovāpanasikkhāpadavaṇṇanā niṭṭhitā

 aṭṭhame  suvaṇṇamayakahāpaṇena kahāpaṇopi rajate eva saṅgayhatīti āha sovaṇṇamayo vāti rūpiyamayo vāti rajatena rūpaṃ samuṭṭhapetvā katakahāpaṇo pākatiko nāma etarahi pakatikahāpaṇo
iccetaṃ sabbampīti sikkhāpadena vibhaṅgena ca vuttaṃ sabbampi nidasseti tassa catubbidhaṃ nissaggiyavatthūti imināva sambandho na pana anantarena rajatanti padena idāni taṃ catubbidhaṃ nissaggiyavatthuṃ sarūpato dassento rajatantiādimāha tattha kiñcāpi heṭṭhā rajatamāsakova vutto na kevalaṃ rajataṃ tathāpi sikkhāpade jātarūparajatanti padeneva vuttanti tampi dassetuṃ rajatanti idaṃ visuṃ vuttaṃ padabhājane pana mātikāpadeneva siddhattā taṃ avatvā tena saha saṅgayhamānameva dassetuṃ rajataṃ nāma kahāpaṇotiādi vuttanti veditabbaṃ jātarūpamāsakoti suvaṇṇamayakahāpaṇo vuttappabhedoti rūpiyamayo vā pākatiko vātiādinā vuttappabhedo paṭova paṭako vatthaṃ dukkaṭamevāti paṭiggāhakasseva paṭiggahaṇapaccayā dukkaṭaṃ paribhoge pana pañcasahadhammikehi paṭiggahitānaṃ dhaññavirahitamuttādīnaṃ kāraṇā uppannapaccayaṃ paribhuñjantānaṃ sabbesampi dukkaṭameva keci pana dhaññampi pañcasahadhammikehi paṭiggahitaṃ muttādikhettādi viya sabbesampi paribhuñjituṃ na vaṭṭati kevalaṃ saṅghikabhūmiyaṃ kappiyavohārena ca uppannassa dhaññassa vicāraṇameva sandhāya tassevetaṃ akappiyanti vuttanti vadanti
eko sataṃ vā sahassaṃ vātiādi rūpiye heṭṭhimakoṭiyā pavattanākāraṃ dassetuṃ vuttaṃ na pana evaṃ paṭipajjitabbamevāti dassetuṃ idha nikkhipāhīti vutte uggaṇhāpanaṃ hotīti āha idha nikkhipāhīti na vattabbanti kappiyañca hotīti yasmā asāditattā tato uppannapaccayā vaṭṭanti tasmā kappiyaṃ nissāya ṭhitaṃ yasmā pana dubbicāraṇāya sati tato uppannampi na kappati tasmā akappiyaṃ nissāya ṭhitanti veditabbaṃ
na tena kiñci kappiyabhaṇḍaṃ cetāpitanti iminā cetāpitaṃ ce natthi paribhogūpāyo uggahetvā anissaṭṭharūpiyena cetāpitattā īdisañhi saṅghamajjhe nissajjanaṃ katvāva chaḍḍetvā pācittiyaṃ desetabbanti dasseti keci  pana yasmā nissaggiyavatthuṃ paṭiggahetvāpi cetāpitaṃ  kappiyabhaṇḍaṃ saṅghe nissaṭṭhaṃ kappiyakārakehi nissaṭṭharūpiyaṃ parivattetvā ānītakappiyabhaṇḍasadisaṃ hoti tasmā vināva upāyaṃ bhājetvā paribhuñjituṃ vaṭṭatīti vadanti taṃ pattacatukkādikathāya  na sameti tattha rūpiyena parivattitapattassa aparibhogova dassito na nissajjanavidhānanti upanikkhepaṃ ṭhapetvāti kappiyakārakehi vaḍḍhiyā payojanaṃ sandhāya vuttaṃ akappiyanti tena vatthunā gahitattā vuttaṃ
patitokāsaṃ asamannāharantenāti idaṃ nirapekkhabhāvadassanaparanti veditabbaṃ asantasambhāvanāyāti pariyāyādinā abhūtārocanaṃ sandhāya vuttaṃ theyyaparibhogoti paccayasāminā bhagavatā ananuññātattā vuttaṃ iṇaparibhogoti bhagavatā anuññātampi kattabbaṃ akatvā paribhuñjanato vuttaṃ tena ca paccayasannissitasīlaṃ vipajjatīti dasseti paribhoge paribhogeti kāyato mocetvā mocetvā paribhoge pacchimayāmesu paccavekkhitabbanti yojanā iṇaparibhogaṭṭhāne tiṭṭhatīti ettha hiyyo yaṃ mayā cīvaraṃ paribhuttantiādināpi atītapaccavekkhaṇā vaṭṭatīti vadanti paribhoge paribhogeti udakapatanaṭṭhānato antopavesanesu nisīdanasayanesu ca satipaccayatā vaṭṭatīti paccavekkhaṇasatiyā paccayattaṃ laddhuṃ vaṭṭati paṭiggahaṇe ca paribhoge ca paccavekkhaṇāsati avassaṃ laddhabbāti dasseti tenāha satiṃ katvātiādi keci pana satipaccayatā paccaye sati bhesajjaparibhogassa kāraṇe satīti evampi atthaṃ vadanti tesampi paccaye satīti paccayasabbhāvasallakkhaṇe satīti evamattho gahetabbo paccayasabbhāvamattena sīlassa asujjhanato paribhoge akarontasseva āpattīti iminā pātimokkhasaṃvarasīlassa bhedo dassito na paccayasannisssisīlassa tassa atītapaccavekkhaṇāya visujjhanato etasmiṃ pana sesapaccayesu ca iṇaparibhogādivacanena paccayasannissitasīlasseva bhedoti evamimesaṃ nānākaraṇaṃ veditabbaṃ
evaṃ paccayasannissitasīlassa visuddhiṃ dassetvā teneva pasaṅgena sabbāpi visuddhiyo dassetuṃ catubbidhā hi suddhītiādimāha tattha sujjhati  desanādīhi sodhīyatīti vā suddhi catubbidhasīlaṃ tenāha desanāya sujjhanatotiādi ettha desanāggahaṇena vuṭṭhānampi chinnamūlānaṃ abhikkhutāpaṭiññāpi saṅgahitā chinnamūlānampi hi pārājikāpattivuṭṭhānena heṭṭhā parirakkhitaṃ bhikkhusīlaṃ visuddhaṃ nāma hoti tena tesaṃ maggapaṭilābhopi sampajjati
dātabbaṭṭhena dāyaṃ taṃ ādiyantīti dāyādā sattannaṃ sekkhānanti ettha kalyāṇaputhujjanāpi saṅgahitā tesaṃ āṇaṇyaparibhogassa dāyajjaparibhoge saṅgahitattāti veditabbaṃ  dhammadāyādasuttanti dhammadāyādā me bhikkhave bhavatha mā āmisadāyādātiādinā  pavattaṃ suttaṃ tattha mā me āmisadāyādāti evaṃ mesaddaṃ ānetvā attho gahetabbo evañhi tathā vuttatthasādhakaṃ hoti
lajjinā saddhiṃ paribhogoti dhammāmisavasena missabhāvo alajjinā saddhinti etthāpi eseva nayo ādito paṭṭhāya hi alajjī nāma natthīti iminā diṭṭhadiṭṭhesu āsaṅkā nāma na kātabbā diṭṭhasutādikāraṇe sati eva kātabbāti dasseti attano bhārabhūtā saddhivihārikādayo sace na oramatīti agatigamanena dhammāmisaparibhogato na oramati āpatti nāma natthīti idaṃ alajjīnaṃ dhammena uppannapaccayaṃ dhammakammañca sandhāya vuttaṃ tesampi hi kuladūsanādisamuppannapaccayaṃ paribhuñjantānaṃ vaggakammādiṃ karontānañca āpatti eva
dhammiyādhammiyaparibhogo paccayavasena veditabboti vuttattā heṭṭhā lajjiparibhogo paccayavasena ca ekakammādivasena ca vutto evāti veditabbaṃ teneva duṭṭhadosasikkhāpadaṭṭhakathāyaṃ codakacuditakabhāve ṭhitā dve alajjino dhammaparibhogampi sandhāya ekasambhogaparibhogā hutvā jīvathāti  vuttā tesaṃ aññamaññaṃ dhammāmisaparibhoge virodhābhāvā lajjīnameva hi alajjinā saha tadubhayaparibhogā na vaṭṭantīti
dhammaparibhogoti ekakammaṃ ekuddesotiādinā  vuttasaṃvāso ceva nissayaggahaṇadānādiko sabbo nirāmisaparibhogo ca veditabbo  na so āpattiyā kāretabboti vuttattā lajjino alajjipaggahe āpattīti veditabbaṃ itaropīti lajjīpi tassāpi attānaṃ paggaṇhantassa alajjino iminā ca lajjino vaṇṇabhaṇanādilābhaṃ paṭicca āmisagarukatāya vā gehasitapemena vā taṃ alajjiṃ paggaṇhanto lajjī sāsanaṃ antaradhāpeti nāmāti dasseti evaṃ gahaṭṭhādīsu upatthambhito alajjī balaṃ labhitvā pesale abhibhavitvā nacirasseva sāsanaṃ uddhammaṃ ubbinayaṃ karotīti
dhammaparibhogopi tattha vaṭṭatīti iminā āmisaparibhogato dhammaparibhogova garuko tasmā ativiya alajjivivekena kātabboti dasseti dhammānuggahena uggaṇhituṃ vaṭṭatīti vuttattā alajjussannatāya sāsane osakkante lajjīsu ca appahontesu alajjimpi pakatattaṃ gaṇapūrakaṃ  gahetvā upasampadādikaraṇena ceva keci alajjino dhammāmisaparibhogena saṅgahetvā sesālajjigaṇassa niggahena ca sāsanaṃ paggaṇhituṃ vaṭṭati eva
keci pana koṭiyaṃ ṭhito ganthoti vuttattā ganthapariyāpuṇanameva dhammaparibhogo na ekakammādi tasmā alajjīhipi saddhiṃ uposathādikaṃ kammaṃ kātuṃ vaṭṭati āpatti natthīti vadanti taṃ na yuttaṃ ekakammādīsu bahūsu dhammaparibhogesu alajjināpi saddhiṃ kattabbāvatthāyuttaṃ dhammaparibhogaṃ dassetuṃ idha nidassanavasena ganthasseva samuddhaṭattā na hi ekakammādiko vidhi dhammaparibhogo na hotīti sakkā vattuṃ anāmisattā dhammāmisesu apariyāpannassa kassaci abhāvā teneva aṭṭhasāliniyaṃ dhammapaṭisandhārakathāyaṃ kammaṭṭhānaṃ kathetabbaṃ dhammo vācetabbo abbhānavuṭṭhānamānattaparivāsā dātabbā pabbajjāraho pabbājetabbo upasampadāraho upasampādetabbo ayaṃ dhammapaṭisandhāro nāmāti evaṃ saṅghakammādipi dhammakoṭṭhāse dassitaṃ tesu pana dhammakoṭṭhāsesu yaṃ gaṇapūraṇādivasena alajjino apekkhitvā uposathādi vā tesaṃ santikā dhammuggahaṇanissayaggahaṇādi vā karīyati taṃ dhammo ceva paribhogo cāti dhammaparibhogoti vuccati etaṃ tathārūpapaccayaṃ vinā kātuṃ na vaṭṭati karontassa alajjiparibhogo ca hoti dukkaṭañca yaṃ pana alajjisataṃ anapekkhitvā tajjanīyādiniggahakammaṃ  vā parivāsādiupakārakammaṃ vā uggahaparipucchādānādi vā karīyati taṃ dhammo eva no paribhogo etaṃ anurūpānaṃ kātuṃ vaṭṭati āmisadānaṃ viya āpatti natthi nissayadānampi terasasammutidānādi ca vattapaṭivattasādiyanādiparibhogassāpi hetuttā na vaṭṭati
yo pana mahāalajjī uddhammaṃ ubbinayaṃ satthu sāsanaṃ karoti tassa saddhivihārikādīnaṃ upasampadādiupakārakammampi uggahaparipucchādānādi ca kātuṃ na vaṭṭati āpatti eva hoti niggahakammameva kātabbaṃ teneva alajjipaggahopi paṭikkhitto dhammāmisaparibhogavivajjanenāpi hi dummaṅkūnaṃ puggalānaṃ niggaho adhippeto so ca pesalānaṃ phāsuvihārasaddhammaṭṭhitivinayānuggahādiatthāya etadatthattā sikkhāpadapaññattiyā tasmā yaṃ yaṃ dummaṅkūnaṃ upatthambhāya pesalānaṃ aphāsuvihārāya saddhammaparihānādiatthāya hoti taṃ sabbampi paribhogo vā hotu aparibhogo vā kātuṃ na vaṭṭati evaṃ karontā sāsanaṃ antaradhāpenti āpattiñca āpajjanti dhammāmisaparibhogesu cettha alajjīhi ekakammādidhammaparibhogo eva pesalānaṃ aphāsuvihārasaddhammaparihānādiatthāya hoti na tathā āmisaparibhogo na hi alajjīnaṃ paccayaparibhogamattena pesalānaṃ aphāsuvihārādi hoti yathāvuttadhammaparibhogena pana hoti  tapparivajjanena ca phāsuvihārādayo tathā hi katasikkhāpadavītikkamā alajjipuggalā uposathādīsu paviṭṭhā tumhe kāyadvāre vacīdvāre ca vītikkamaṃ karothātiādinā bhikkhūhi vattabbā honti yathā vinayañca atiṭṭhantā saṅghato bahikaraṇādivasena suṭṭhu niggahetabbā tathā akatvā tehi saha saṃvasantāpi alajjinova honti ekopi alajjī alajjisatampi karotītiādivacanato  yadi hi te evaṃ na niggahitā siyuṃ saṅghe kalahādiṃ vaḍḍhetvā uposathādisāmaggīkammapaṭibāhanādinā pesalānaṃ aphāsuṃ katvā kamena te devadattavajjiputtakādayo viya parisaṃ vaḍḍhetvā attano vippaṭipattiṃ dhammato vinayato dīpentā saṅghabhedādimpi katvā nacirasseva sāsanaṃ antaradhāpeyyuṃ tesu pana saṅghato bahikaraṇādivasena niggahitesu sabbopāyaṃ upaddavo na hoti vuttañhi 
dussīlapuggale  nissāya uposatho na tiṭṭhati pavāraṇā na tiṭṭhati saṅghakammāni nappavattanti sāmaggī na hoti dussīlesu pana niggahitesu sabbopi ayaṃ upaddavo na hoti tato pesalā bhikkhū phāsu viharantīti 
tasmā ekakammādidhammaparibhogova āmisaparibhogatopi ativiya alajjivivekena kātabbo āpattikaro ca saddhammaparihānihetuttāti veditabbaṃ
apica uposatho na tiṭṭhati pavāraṇā na tiṭṭhati saṅghakammāni nappavattantīti evaṃ alajjīhi saddhiṃ saṅghakammākaraṇassa aṭṭhakathāyaṃ pakāsitattāpi cetaṃ sijjhati tathā parivattaliṅgassa bhikkhuno bhikkhunupassayaṃ gacchantassa paṭipattikathāyaṃ ārādhikā ca honti saṅgāhikā lajjiniyo tā kopetvā aññattha na gantabbaṃ gacchati ce gāmantaranadīpārarattivippavāsagaṇaohīyanāpattīhi na muccati alajjiniyo honti saṅgahaṃ pana karonti tāpi pariccajitvā aññattha gantuṃ labbhatīti evaṃ alajjinīsu dutiyikāgahaṇādīsu saṃvāsāpattiparihārāya nadīpāragamanādigarukāpattiṭṭhānānaṃ anuññātattā tatopi alajjisaṃvāsāpatti eva saddhammaparihānihetuto garukatarāti viññāyati na hi lahukāpattiṭṭhānaṃ anāpattiṭṭhānaṃ vā pariharituṃ garukāpattiṭṭhānavītikkamaṃ ācariyā anujānanti tathā asaṃvāsapadassa aṭṭhakathāyaṃ sabbehipi lajjipuggalehi samaṃ sikkhitabbabhāvato samasikkhātā nāma ettha yasmā sabbepi lajjino etesu kammādīsu saha  vasanti na ekopi tato bahiddhā sandissati tasmā tāni sabbānipi gahetvā eso saṃvāso nāmāti evaṃ lajjīheva ekakammādisaṃvāso vaṭṭatīti pakāsito
yadi evaṃ kasmā asaṃvāsikesu alajjī na gaṇitoti nāyaṃ virodho ye gaṇapūrake katvā kataṃ kammaṃ kuppati tesaṃ pārājikādiapakatattānaññeva asaṃvāsikatte gahitattā alajjino pana pakatattabhūtāpi santi te ce gaṇapūraṇā hutvā kammaṃ sādhenti kevalaṃ katvā agatigamanena karontānaṃ āpattikarā honti sabhāgāpattiāpannā  viya aññamaññaṃ yasmā alajjitañca lajjitañca puthujjanānaṃ cittakkhaṇapaṭibaddhaṃ na sabbakālikaṃ sañcicca hi vītikkamacitte uppanne alajjino na puna īdisaṃ karissāmīti cittena lajjino ca honti tesu ca ye pesalehi ovadiyamānāpi na oramanti punappunaṃ vītikkamanti te eva asaṃvasitabbā na itare lajjidhamme okkantattā tasmāpi alajjino asaṃvāsikesu agaṇetvā tapparivajjanatthaṃ sodhetvāva uposathādikaraṇaṃ anuññātaṃ tathā hi pārisuddhiṃ āyasmanto ārocetha pātimokkhaṃ uddisissāmītiādinā  aparisuddhāya parisāya uposathakaraṇassa ayuttatā pakāsitā yassa siyā āpatti so āvikareyya phāsu hotīti  evaṃ alajjimpi lajjidhamme patiṭṭhāpetvā uposathakaraṇappakāro ca vutto kaccittha parisuddhā parisuddhetthāyasmantoti  ca pārisuddhiuposathe parisuddho ahaṃ bhante parisuddhoti maṃ dhārethāti  ca evaṃ uposathaṃ karontānaṃ parisuddhatā ca pakāsitā vacanamattena anoramantānañca uposathapavaāraṇaṭṭhapanavidhi ca vuttā sabbathā lajjidhammaṃ anokkamantehi saṃvāsassa ayuttatāya nissayadānaggahaṇapaṭikkhepo tajjanīyādiniggahakammakaraṇañca ukkhepanīyakammakaraṇena sānuvattakaparisassa alajjissa asaṃvāsikattapāpanavidhi ca vuttā tasmā yathāvuttehi suttanayehi aṭṭhakathāvacanehi ca pakatattehipi apakatattehipi sabbehi alajjīhi ekakammādisaṃvāso na vaṭṭati karontānaṃ āpatti eva dummaṅkūnaṃ puggalānaṃ niggahatthāyeva sabbasikkhāpadānaṃ paññattattāti niṭṭhamettha gantabbaṃ teneva dutiyasaṅgītiyaṃ pakatattāpi alajjino vajjiputtakā yasattherādīhi mahantena vāyāmena saṅghato viyojitā na hi tesu pārājikādiasaṃvāsikā atthi tehi dīpitānaṃ dasannaṃ vatthūnaṃ  lahukāpattivisayattā
tassa pana santiketi mahārakkhitattherassa santike kharapattanti kharasaṅkhātaṃ suvaṇṇapatirūpakaṃ  vatthu dāyakehi asatiyā dinnaṃ rūpiyaṃ tehi puna sakasaññāya gaṇhante adātuṃ nissaggiyavatthuṃ gaṇhāhīti dātuñca  na vaṭṭatīti āha tava coḷakaṃ passāhīti evaṃ vatvāpi pana naṭṭhavatthusmiṃ viya nissajjitabbābhāvepi āpatti desetabbāva asatiyāpi hi taṃ vatthuṃ vatthādinā sahatthena gahetvā idaṃ demīti dinnaṃ tadā pariccāgasabbhāvato dānameva hoti appagghaṃ dassāmīti mahagghassa dāne viya paṭiggaṇhantassa ca asatiyā diyyamānatte ñātepi adinnādānaṃ na hoti dāyakehi dinnattā tasmā rūpiyaṃ nissaggiyameva hoti keci pana īdisaṃ nāma na hoti teneva cettha tava coḷakaṃ passāti vuttanti vadanti taṃ no nakkhamati vīmaṃsitabbaṃ
ekaparicchedānīti siyā kiriyattaṃ siyā akiriyattañca sandhāya vuttaṃ jātarūparajatabhāvo attuddesikatā gahaṇādīsu aññatarabhāvoti imānettha tīṇi aṅgāni
rūpiyasikkhāpadavaṇṇanā niṭṭhitā

 navame jātarūpādicatubbidhanissaggiyavatthu idha rūpiyaggahaṇeneva gahitanti āha jātarūparajataparivattananti paṭiggahitaparivattaneti kappiyavohārena akappiyavohārena vā paṭiggahitassa rūpiyassa parivattane
 pāḷiyaṃ ghanakatanti iṭṭhakādi rūpiyaṃ nāma satthuvaṇṇotiādīsu kiñcāpi kevalaṃ rajataṃ na gahitaṃ tathāpi rūpiyapadeneva taṃ gahitanti daṭṭhabbaṃ suddho rūpiyasaṃvohāro eva vuttoti ajjhāharitabbaṃ rūpiye rūpiyasaññītiādimhi vinicchayaṃ vakkhāmāti pāṭhaseso
 pāḷiyaṃ rūpiye rūpiyasaññīti attanā diyyamānaṃ sakasantakaṃ sandhāya vuttaṃ rūpiyaṃ cetāpetīti parasantakaṃ esa nayo sesesupi tattha arūpiyasaddena dukkaṭavatthumpi saṅgaṇhāti pacchime pana tike arūpiye rūpiyasaññī arūpiyaṃ cetāpeti āpatti dukkaṭassāti iminā nayena sabbattha yojanā veditabbā imasmiñca tike arūpiyasaddena kappiyavatthuyeva gahitaṃ na muttādidukkaṭavatthu ante pañcannaṃ saha anāpattīti  vuttattā kiñcāpi  dukkaṭavatthu na gahitaṃ tathāpi dukkaṭavatthunā dukkaṭavatthuṃ kappiyavatthunā dukkaṭavatthuñca parivattayato dukkaṭaṃ nayato siddhameva hoti tañca dukkaṭavatthumhi tathasaññāya vā atathasaññāya vā vimatiyā vā parivattentassapi hotiyeva acittakattā imassa sikkhāpadassa pañcannaṃ sahāti pañcahi sahadhammikehi saha
idāni nissaggiyavatthunā dukkaṭavatthuṃ vātiādinā vuttassa atthassa pāḷiyaṃ sarūpena anāgatattepi nayato labbhamānataṃ dassetuṃ yo hi ayantiādi vuttaṃ ettha ca yasmā rūpiyena parivattitaṃ arūpiyaṃ nissaṭṭhampi sabbesampi akappiyattā nissaggiyameva na hoti nissajjitvā paribhuñjitabbasseva nissajjitabbato kevalaṃ pana idaṃ chaḍḍetvā pācittiyameva parivattakena desetabbaṃ tasmā rūpiye rūpiyasaññī arūpiyaṃ cetāpeti nissaggiyaṃ pācittiyantiādi tiko bhagavatā na vutto tīsupi padesu parivattiyamānassa arūpiyattena nissaggiyavacanāyogā rūpiyasseva nissajjitabbato rūpiyasseva hi nissaṭṭhassa ārāmikādīhi paṭipajjanavidhi pāḷiyaṃ dassito na arūpiyassa tasmā pācittiyamattasambhavadassanatthameva panettha aṭṭhakathāyaṃ avuttopi ayaṃ tiko veditabboti vuttaṃ na pana tassa vatthuno nissaggiyatādassanatthaṃ teneva pattacatukke na sakkā kenaci upāyena kappiyaṃ kātuntiādi vuttaṃ ayaṃ amhākaṃ khanti attano vā hītiādi dutiyatikānulomeneva tatiyattikassa sijjhanappakāraṃ samatthetuṃ vuttaṃ tatrāyaṃ adhippāyo  yasmā hi yathā attano arūpiyena parassa rūpiyaṃ cetāpentassa ekasmiṃ ante rūpiyasambhavato rūpiyasaṃvohāro kato eva hotīti dutiyattiko vutto evaṃ attano rūpiyena parassa arūpiyaṃ cetāpentassāpi hotīti tatiyo tiko vattabbo bhaveyya so pana dutiyattikeneva ekato rūpiyapakkhasāmaññena sijjhatīti pāḷiyaṃ na vuttoti tattha ekantena rūpiyapakkheti ekena antena rūpiyapakkhe ekato rūpiyapakkheti vā pāṭho
idāni dutiyattike arūpiyapadassa atthabhūtesu dukkaṭavatthukappiyavatthūsu dukkaṭavatthunā rūpiyādiparivattane āpattibhedaṃ dassetuṃ dukkaṭavatthunātiādi  āraddhaṃ dukkaṭavatthunā dukkaṭavatthuntiādi pana dukkaṭavatthunā parivattanappasaṅge pāḷiyaṃ avuttassāpi atthassa nayato labbhamānataṃ dassetuṃ vuttaṃ tattha imināti rūpiyasaṃvohārasikkhāpadena tena ca dukkaṭassa acittakatampi dasseti aññatra sahadhammikehīti pañcannaṃ saha anāpattīti vacanato vuttaṃ tenāpi kayavikkayasikkhāpadassa kappiyavatthunissitataṃ eva sādheti imaṃ rūpiyacetāpanañca  sandhāya vuttanti pakatena sambandho idhāti imasmiṃ sikkhāpade tatthāti kayavikkayasikkhāpade 
evaṃ dukkaṭavatthunā rūpiyādiparivattane āpattibhedaṃ dassetvā idāni kappiyavatthunāpi dassetuṃ kappiyavatthunā panātiādi āraddhaṃ tattha tenevāti kappiyavatthunā eva rūpiyaṃ uggaṇhitvāti idaṃ ukkaṭṭhavasena vuttaṃ muttādidukkaṭavatthumpi uggahetvā kāritampi pañcannampi na vaṭṭati eva samuṭṭhāpetīti sayaṃ gantvā imaṃ kahāpaṇādiṃ kammakārānaṃ datvā bījaṃ samuṭṭhāpehīti evaṃ aññaṃ āṇāpetvā vā samuṭṭhāpeti mahāakappiyoti attanāva bījato paṭṭhāya dūsitattā aññassa mūlasāmikassa abhāvato vuttaṃ so hi corehi acchinnopi puna laddho jānantassa kassacipi na vaṭṭati yadi hi vaṭṭeyya taḷākādīsu viya acchinno vaṭṭatīti ācariyā vadeyyuṃ na sakkā kenaci upāyenāti saṅghe nissajjanena corādiacchindanādinā ca kappiyaṃ kātuṃ na sakkā idañca tena rūpena ṭhitaṃ tammūlikena vatthumuttādirūpena ṭhitañca sandhāya vuttaṃ dukkaṭavatthumpi hi tammūlikakappiyavatthuñca na sakkā kenaci upāyena tena rūpena kappiyaṃ kātuṃ yadi pana so bhikkhu tena kappiyavatthudukkaṭavatthunā puna rūpiyaṃ cetāpeyya taṃ rūpiyaṃ nissajjāpetvā aññesaṃ kappiyaṃ kātumpi sakkā bhaveyyāti daṭṭhabbaṃ
pattaṃ kiṇātīti ettha iminā kahāpaṇādinā kammārakulato pattaṃ kiṇitvā ehīti ārāmikādīhi kiṇāpanampi saṅgahitanti veditabbaṃ teneva rājasikkhāpadaṭṭhakathāyaṃ ettakehi kahāpaṇehi sāṭake āhara ettakehi yāguādīni sampādehīti vadati yaṃ te āharanti sabbesaṃ akappiyaṃ kasmā kahāpaṇānaṃ vicāritattāti  vuttaṃ  iminā pana vacanena yaṃ mātikāṭṭhakathāyaṃ rūpiyasaṃvohārasikkhāpadaṃ anāṇattikanti vuttaṃ taṃ na sameti na kevalañca iminā pāḷiyāpi taṃ na sameti pāḷiyañhi nissaṭṭharūpiyena ārāmikādīhi sappiyādiṃ parivattāpetuṃ so vattabbo āvuso imaṃ jānāhīti sace so bhaṇati iminā kiṃ āharīyatūti na vattabbo imaṃ vā imaṃ vā āharāti kappiyaṃ ācikkhitabbaṃ sappi vātiādinā rūpiyasaṃvohāraṃ parimocetvāva vuttaṃ iminā rūpiyena kiṃ āharīyatūti pucchanto imaṃ āharāti vuttepi adhikārato iminā rūpiyena imaṃ āharāti bhikkhūhi āṇatto eva hotīti taṃ rūpiyasaṃvohāraṃ parivajjetuṃ na vattabbo imaṃ vā imaṃ vā āharāti paṭikkhepo kato anāpattivārepi kappiyakārakassa  ācikkhatīti na vuttaṃ kayavikkayasikkhāpade  pana tathā vuttaṃ tasmā idaṃ sāṇattikaṃ kayavikkayameva anāṇattikanti gahetabbaṃ
mūlassa anissaṭṭhattāti yena uggahitamūlena patto kīto tassa mūlassa saṅghamajjhe anissaṭṭhattā etena rūpiyameva nissajjitabbaṃ na tammūlikaṃ arūpiyanti dasseti yadi hi tena rūpiyena aññaṃ rūpiyaṃ cetāpeyya taṃ rūpiyasaṃvohārasikkhāpade āgatanayeneva nissajjāpetvā sesehi paribhuñjitabbaṃ bhaveyyāti mūlassa asampaṭicchitattāti iminā mūlassa gihisantakattaṃ teneva pattassa rūpiyasaṃvohārānuppannatañca dasseti pañcasahadhammikasantakeneva hi rūpiyasaṃvohāradoso tattha ca attano santake pācittiyaṃ itarattha dukkaṭaṃ
nissajjīti dānavasena vuttaṃ na vinayakammavasena teneva sappissa pūretvāti vuttaṃ yaṃ attano dhanena parivatteti tassa vā dhanassa rūpiyabhāvo parivattanaparivattāpanesu aññatarabhāvo cāti imānettha dve aṅgāni
rūpiyasaṃvohārasikkhāpadavaṇṇanā niṭṭhitā

 dasame  pāḷiyaṃ jānāhīti idāneva upadhārehi idaṃ pacchā chaḍḍetuṃ na sakkāti adhippāyo imināti bhikkhunā diyyamānaṃ vuttaṃ imanti parena paṭidiyyamānaṃ sesañātakesu saddhādeyyavinipātasambhavato tadabhāvaṭṭhānampi dassetuṃ mātaraṃ pana pitaraṃ vāti vuttaṃ na sakkā taṃ paṭikkhipitunti ettha yathā rūpiyaṃ bhatakānaṃ datvā assāmikabhūmiyaṃ ayobījasamuṭṭhāpane bhatiyā khaṇantānaṃ santikā gahitabhaṇḍakabhāvepi pācittiyaṃ hoti evamidhāpīti keci vadanti taṃ na yuttaṃ yañhi assāmikabhūmiṃ khaṇitvā samuṭṭhāpitaṃ ayobījaṃ taṃ bhatakānaṃ santakaṃ nāma hoti tadatthañca tesaṃ rūpiyaṃ dentassa rūpiyasaṃvohārova hoti akappiyavohārena rajanacchalliādīnaṃ āharāpane kayavikkayo viya tādisampi parabhaṇḍaṃ idha vatthadhovanādīsu natthi tasmā aṭṭhakathāpamāṇenevettha pācittiyaṃ gahetabbaṃ
puññaṃbhavissatīti detīti ettha sace bhikkhu attano bhaṇḍassa appagghataṃ ñatvāpi akathetvā idāneva upaparikkhitvā gaṇha mā pacchā vippaṭisārī hohīti vadati itaro ca attano diyyamānassa mahagghataṃ ajānanto ūnaṃ vā adhikaṃ vā tumhākamevāti datvā gacchati bhikkhussa anāpatti upanandassa viya paribbājakavatthuggahaṇe vippaṭisārissa puna sakasaññāya āgatassa yaṃ adhikaṃ gahitaṃ taṃ dātabbaṃ yena yaṃ parivatteti tesaṃ ubhinnaṃ kappiyavatthutā asahadhammikatā kayavikkayāpajjanañcāti imānettha tīṇi aṅgāni
kayavikkayasikkhāpadavaṇṇanā niṭṭhitā
niṭṭhito kosiyavaggo dutiyo


 tatiyavaggassa  paṭhame aḍḍhaterasapalāti māgadhikāya mānatulāya aḍḍhaterasapalaparimitaṃ udakaṃ gaṇhantaṃ sandhāya vuttaṃ tathā  parimitaṃ yavamāsādiṃ gaṇhantiṃ sandhāyāti keci ācariyadhammapālattherena pana pakaticatumuṭṭhikaṃ kuḍuvaṃ catukuḍuvaṃ nāḷi tāya nāḷiyā soḷasa nāḷiyo doṇaṃ taṃ pana magadhanāḷiyā dvādasa nāḷiyo hontīti vadantīti vuttaṃ damiḷanāḷīti purāṇanāḷiṃ sandhāya vuttaṃ sā ca catumuṭṭhikehi kuḍuvehi aṭṭha kuḍuvā tāya nāḷiyā dve nāḷiyo magadhanāḷiṃ gaṇhāti purāṇā pana sīhaḷanāḷi tisso nāḷiyo gaṇhātīti vadanti tesaṃ matena magadhanāḷi idāni pavattamānāya catukuḍuvāya damiḷanāḷiyā catunāḷikā hoti tato magadhanāḷito upaḍḍhañca purāṇadamiḷanāḷisaṅkhātaṃ patthaṃ nāma hoti etena ca omako nāma patto patthodanaṃ gaṇhātīti pāḷivacanañca sameti lokiyehipi 
lokiyaṃ magadhañceti patthadvayamudāhaṭaṃ
lokiyaṃ soḷasapalaṃ māgadhaṃ diguṇaṃ matanti 
evaṃ loke nāḷiyā magadhanāḷi diguṇāti dassitā evañca gayhamāne omakapattassa ca yāpanamattodanagāhikā ca siddhā hoti na hi sakkā aṭṭhakuḍuvato ūnodanagāhinā pattena athūpīkataṃ piṇḍapātaṃ pariyesitvā yāpetuṃ teneva verañjakaṇḍaṭṭhakathāyaṃ pattho nāma nāḷimattaṃ hoti ekassa purisassa alaṃ yāpanāya vuttampi hetaṃ patthodano nālamayaṃ duvinnanti  vuttaṃ ekekassa dvinnaṃ tiṇṇaṃ pahotīti ca āgahaṃ tasmā idha vuttanayānusāreneva gahetabbaṃ
ālopassaanurūpanti ettha byañjanassa mattā nāma odanato catutthabhāgoti  brahmāyusuttaṭṭhakathāyaṃ vuttattā ālopassa catutthabhāgameva byañjanaṃ anurūpanti daṭṭhabbaṃ odanagatikānevāti odanassa anto eva pavisanasīlāni siyuṃ attano okāsaṃ na gavesantīti attho nāmamatteti majjhimo patto majjhimomakotiādināmamatte
evaṃ payoge payogeti pariyosānālopajjhoharaṇapayoge payoge ālope ālopeti attho katvāti pākapariyosānaṃ katvā pacitvā ṭhapessāmīti kāḷavaṇṇapākaṃ sandhāya  vuttaṃ chiddanti mukhavaṭṭito dvaṅgulassa heṭṭhāchiddaṃ vuttaṃ sesaṃ paṭhamakathine vuttanayameva
pattasikkhāpadavaṇṇanā niṭṭhitā

 dutiye pāḷiyaṃ ahaṃ pattena te bhikkhū santapessāmīti seso apattoti iminā adhiṭṭhānavijahanampi dasseti pañcabandhanepi patte aparipuṇṇapāke patte viya adhiṭṭhānaṃ na ruhati tipupaṭṭakena vāti vuttattā tambalohādīhi kappiyalohehi ayopattassa chiddaṃ chādetuṃ vaṭṭati teneva lohamaṇḍalakenāti vuttaṃ imasmiṃ sikkhāpade akāḷavaṇṇampi kappiyapattaṃ viññāpentassa āpatti evāti daṭṭhabbaṃ adhiṭṭhānupagapattassa ūnapañcabandhanatā attuddesikatā akataviññatti tāya ca paṭilābhoti imānettha cattāri aṅgāni
ūnapañcabandhanasikkhāpadavaṇṇanā niṭṭhitā

 tatiye pāḷiyaṃ pilindavacchattherena na kho mahārāja bhagavatā ārāmiko anuññātoti paṭhamaṃ paṭikkhipitvā anujānāmi bhikkhave ārāmikanti puggalānampi ārāmikanāmena dāsaggahaṇe anuññāte eva ārāmikānaṃ gahitattā khettavatthādīni kappiyavohārenapi puggalānaṃ gahetuṃ na vaṭṭati tathā ananuññātattāti viññāyati khettavatthupaṭiggahaṇā paṭivirato hotītiādinā  hi  paṭikkhittesu ekasseva puggalikavasena gahaṇe anuññāte itarītarānaṃ tathā na gahetabbatā siddhāva hoti yañca pilindavacchattherena dāyakakulassa dārikāya suvaṇṇamālāvasena tiṇaṇḍupakassa nimmānaṃ taṃ anāpatti bhikkhave iddhimassa iddhivisayeti  vacanato kulasaṅgahādi na hotīti katanti daṭṭhabbaṃ keci pana khīṇāsavānaṃ lābhicchāya abhāvato kulasaṅgahepi  ājīvakopo natthīti vadanti taṃ na yuttaṃ khīṇāsavānampi ājīvavipattihetūnaṃ piṇḍapātādīnaṃ parivajjetabbato vuttañhi dhammasenāpatinā neva bhindeyyamājīvaṃ cajamānopi jīvitanti  bhagavatā ca gāthābhigītaṃ me abhojanīyantiādi vuttaṃ 
uggahitakanti paribhogatthāya sayaṃ gahitaṃ sayaṃ karotīti pacitvā karoti purebhattanti tadahupurebhattameva vaṭṭati savatthukapaṭiggahitattā sayaṃkatanti khīranavanītaṃ pacitvā kataṃ nirāmisamevāti tadahupurebhattaṃ sandhāya vuttaṃ ajja sayaṃkataṃ nirāmisameva bhuñjantassa kasmā sāmapāko na hotīti āha navanītaṃ tāpentassātiādi paṭiggahitehīti khīradadhīni sandhāya vuttaṃ uggahitakehi kataṃ abbhañjanādīsu upanetabbanti yojanā eseva nayoti nissaggiyāpattiṃ sandhāya vuttaṃ akappiyamaṃsasappimhīti hatthiādīnaṃ sappimhi
ettha panāti navanīte viseso atthīti attho dhotaṃ vaṭṭatīti dhotameva paṭiggahitumpi na vaṭṭati itarathā savatthukapaṭiggahitaṃ hotīti therānaṃ adhippāyo
mahāsivattherassa pana vatthuno viyojitattā dadhiguḷikādīhi yuttatāmattena savatthukapaṭiggahitaṃ nāma na hoti tasmā takkato uddhaṭamattameva paṭiggahetvā dhovitvā pacitvā vā nirāmisameva katvā paribhuñjiṃsūti adhippāyo na pana dadhiguḷikādīhi saha vikāle bhuñjiṃsu tenāha tasmā navanītaṃ paribhuñjantena savatthukapaṭiggahitaṃ nāma na hotīti tattha adhotaṃ paṭiggahetvāpi taṃ navanītaṃ paribhuñjantena dadhiādīni apanetvā paribhuñjitabbanti attho khayaṃ gamissatīti nirāmisaṃ hoti tasmā vikālepi vaṭṭatīti attho ettāvatāti navanīte laggamattena visuṃ dadhiādivohāraṃ aladdhena appamattena dadhiādināti attho etena visuṃ paṭiggahitadadhiādīhi saha pakkaṃ savatthukapaṭiggahitasaṅkhyameva gacchatīti dasseti tasmimpīti nirāmisabhūtepi kukkuccakānaṃ pana ayaṃ adhippāyo  paṭiggahaṇe tāva dadhiādīhi asambhinnarasattā bhattena sahitena guḷapiṇḍādi  viya savatthukapaṭiggahitaṃ nāma na hoti taṃ  pana pacantena dhovitvāva pacitabbaṃ itarathā pacanakkhaṇe paccamānadadhiguḷikādīhi sambhinnarasatāya sāmaṃpakkaṃ jātaṃ tesu khīṇesu sāmaṃpakkameva hoti tasmā nirāmisameva pacitabbanti teneva āmisena saha pakkattāti kāraṇaṃ vuttaṃ
ettha cāyaṃ vicāraṇā  savatthukapaṭiggahitattābhāve āmisena saha bhikkhunā pakkassa sayaṃpākadoso vā parisaṅkīyati yāvakālikatā vā tattha na tāva sayaṃpākadoso ettha sambhavati sattāhakālikattā yañhi tattha dadhiādi āmisagataṃ taṃ parikkhīṇanti atha paṭiggahitadadhiguḷikādinā saha attanā pakkattā savatthukapakkaṃ viya bhaveyyāti parisaṅkīyati tadā āmisena saha paṭiggahitattāti kāraṇaṃ vattabbaṃ na pana pakkattāti tathā ca upaḍḍhattherānaṃ matameva aṅgī kataṃ siyā tattha ca sāmaṇerādīhi pakkampi yāvakālikameva siyā paṭiggahitakhīrādiṃ pacitvā anupasampannehi katasappiādi viya ca na ca taṃ yuttaṃ bhikkhācārena laddhanavanītādīnaṃ takkādiāmisasaṃsaggasambhavena aparibhuñjitabbatāpasaṅgato na hi gahaṭṭhā dhovitvā sodhetvā vā patte ākirantīti niyamo atthi aṭṭhakathāyañca yathā tattha patitataṇḍulakaṇādayo na paccanti evaṃ puna pacitvā deti purimanayeneva sattāhaṃ vaṭṭatīti iminā vacanenapetaṃ virujjhati tasmā idha kukkuccakānaṃ kukkuccuppattiyā nimittameva na dissati yathā cettha evaṃ lajjī sāmaṇero yathā tattha patitataṇḍulakaṇādayo na paccanti evaṃ sāmisapākaṃ mocento aggimhi vilīyāpetvā vaṭṭatīti vacanassāpi nimittaṃ na dissati yadi hi etaṃ yāvakālikasaṃsaggaparihārāya vuttaṃ siyā attanāpi tathā kātabbaṃ bhaveyya gahaṭṭhehi dinnasappiādīsu ca āmisasaṃsaggasaṅkā na vigaccheyya na hi gahaṭṭhā evaṃ vilīyāpetvā pana taṇḍulādiṃ apanetvā puna pacanti apica bhesajjehi saddhiṃ khīrādiṃ pakkhipitvā yathā khīrādi khayaṃ gacchati evaṃ parehi pakkabhesajjatelādipi yāvakālikameva siyā na ca tampi yuttaṃ dadhiādikhayakaraṇatthaṃ puna pacitvā detīti vuttattā tasmā mahāsivattheravāde kukkuccaṃ akatvā adhotampi navanītaṃ tadahupi punadivasādīsupi pacituṃ taṇḍulādimissaṃ sappiādiṃ attanāpi aggimhi vilīyāpetvā parissāvetvā puna takkādikhayatthaṃ pacituñca vaṭṭati
tattha  vijjamānassapi paccamānakkhaṇe sambhinnarasassa yāvakālikassa abbohārikattena savatthukapaṭiggahitapurepaṭiggahitānampi abbohārikatoti niṭṭhamettha gantabbanti teneva ettāvatāsavatthukapaṭiggahitaṃ nāma na hotīti vuttaṃ visuṃ paṭiggahitena pana khīrādiāmisena navanītādiṃ missetvā bhikkhunā vā aññehi vā pakkatelādibhesajjaṃ savatthukapaṭiggahitasaṅkhyameva gacchati tattha paviṭṭhayāvakālikassa abbohārikattābhāvā yaṃ pana purepariggahitabhesajjehi appaṭiggahitaṃ khīrādiṃ pakkhipitvā pakkatelādikaṃ anupasampanneheva pakkampi savatthukapaṭiggahitampi sannidhipi na hoti tattha pakkhittakhīrādikassapi tasmiṃ khaṇe sambhinnarasatāya purepaṭiggahitattāpattito sace pana appaṭiggahiteheva aññehi vā pakkatelādīsupi sace āmisaraso paññāyati taṃ yāvakālikameva hotīti veditabbaṃ uggahetvāti sayameva gahetvā
parissāvetvā gahitanti taṇḍulādivigamatthaṃ parissāvetvā takkādivigamatthaṃ puna pacitvā gahitanti attho paṭiggahetvā ṭhapitabhesajjehīti atirekasattāhapaṭiggahitehi etena tehi yuttampi sappiādi atirekasattāhapaṭiggahitaṃ na hotīti dasseti vaddalisamayeti vassakālasamaye anātapakāleti attho
nibbaṭṭitattāti yāvakālikavatthuto vivecitattā etena tele sabhāvato yāvakālikattābhāvaṃ bhikkhuno savatthukapaṭiggahaṇena yāvakālikattupagamanañca dasseti ubhayampīti attanā aññehi ca kataṃ
acchavasanti dukkaṭavatthūnaññeva upalakkhaṇanti āha ṭhapetvā manussavasanti saṃsaṭṭhanti parissāvitaṃ tiṇṇaṃ dukkaṭānanti ajjhohāre ajjhohāre tīṇi dukkaṭāni sandhāya vuttaṃ kiñcāpi paribhogatthāya vikāle paṭiggahaṇapacanaparissāvanādīsu pubbapayogesu pāḷiyaṃ aṭṭhakathāyañca āpatti na vuttā tathāpi ettha āpattiyā eva bhavitabbaṃ paṭikkhittassa karaṇato āhāratthāya vikāle yāmakālikādīnaṃ paṭiggahaṇe viya yasmā khīrādiṃ pakkhipitvā pakkabhesajjatele kasaṭaṃ āmisagatikaṃ tena saha telaṃ paṭiggahetuṃ pacituṃ vā bhikkhuno na vaṭṭati tasmā vuttaṃ pakkatelakasaṭe viya kukkuccāyatīti sace vasāya saha pakkattā na vaṭṭati idaṃ kasmā na vaṭṭatīti pucchantā bhante vaṭṭatīti āhaṃsu thero atikukkuccatāya ca etampi āvuso na vaṭṭatīti āha roganiggahatthāya eva vasāya anuññātattaṃ sallakkhetvā pacchā sādhūti sampaṭicchi
madhukarīhi nāma madhumakkhikāhīti idaṃ khuddakabhamarānaṃ dvinnaṃ eva visesananti keci vadanti  aññe pana daṇḍakesu madhukārikā madhukarīmakkhikā nāma tāhi saha tisso madhumakkhikājātiyoti vadanti bhamaramakkhikāti mahāpaṭalakārikā silesasadisanti sukkhatāya vā pakkatāya vā ghanībhūtaṃ itaranti tanukamadhu
ucchurasaṃ upādāyāti nikkasaṭarasassapi sattāhakālikataṃ dasseti ucchumhā nibbattanti pāḷiyaṃ sāmaññato vuttattā yaṃ pana suttantaṭṭhakathāyaṃ ucchu ce yāvakāliko ucchuraso ce yāmakāliko phāṇitaṃ ce sattāhakālikaṃ taco ce yāvajīvakoti vuttaṃ taṃ ambaphalarasādimissatāya yāmakālikattaṃ sandhāya vuttanti gahetabbaṃ avinayavacanattā taṃ appamāṇanti teneva purebhattaṃ paṭiggahitena aparissāvitaucchurasenātiādi vuttaṃ nirāmisameva vaṭṭati tattha paviṭṭhayāvakālikassa abbohārikattāti idaṃ guḷe kate tattha vijjamānampi kasaṭaṃ pākena sukkhatāya yāvajīvikattaṃ bhajatīti vuttaṃ tassa yāvakālikatte hi sāmaṃpākena purebhattepi anajjhoharaṇīyaṃ siyāti savatthukapaṭiggahitattāti idaṃ ucchurase cuṇṇavicuṇṇaṃ hutvā ṭhitakasaṭaṃ sandhāya vuttaṃ tena ca aparissāvitena appaṭiggahitena anupasampannehi kataṃ sattāhaṃ vaṭṭatīti dasseti jhāmaucchuphāṇitanti aggimhi ucchuṃ tāpetvā kataṃ koṭṭitaucchuphāṇitanti khuddānukhuddakaṃ chinditvā koṭṭetvā nippīḷetvā pakkaṃ
taṃ tattha vijjamānampi kasaṭaṃ pakkakāle yāvakālikattaṃ vijahatīti āha taṃ yuttanti sītodakena katanti madhukapupphāni sītodakena madditvā parissāvetvā pacitvā kataṃ amadditvā katanti keci tattha kāraṇaṃ na dissati khīrajallikanti khīrapheṇaṃ madhukapupphaṃ panātiādi yāvakālikarūpena ṭhitassapi avaṭṭanakamerayabījavatthuṃ dassetuṃ āraddhaṃ
sabbānipīti  sappiādīni pañcapi āhārakiccaṃ karontāni etāni kasmā evaṃ paribhuñjitabbānīti codanāparihārāya bhesajjodissaṃ dassentena tappasaṅgena sabbānipi odissakāni ekato dassetuṃ sattavidhaṃ hītiādi vuttaṃ apakatibhesajjattā vikaṭāni virūpāni visaharaṇato mahāvisayattā mahantāni cāti mahāvikaṭāni upasampadādīnīti ādisaddena gaṇaṅgaṇūpāhanādiṃ saṅgaṇhāti
adhiṭṭhetīti bāhiraparibhogatthametanti cittaṃ uppādeti evaṃ paribhoge anapekkhatāya paṭiggahaṇaṃ vijahatīti adhippāyo evaṃ aññesupi kālikesu anajjhoharitukāmatāya suddhacittena  bāhiraparibhogatthāya niyamepi paṭiggahaṇaṃ vijahatīti idampi visuṃ ekaṃ paṭiggahaṇavijahanakāraṇanti daṭṭhabbaṃ
sace dvinnaṃ na vaṭṭatīti ettha pāṭho gaḷito evaṃ panettha pāṭho veditabbo sace dvinnaṃ santakaṃ ekena paṭiggahitaṃ avibhattaṃ hoti sattāhātikkame dvinnampi anāpatti paribhuñjituṃ pana na vaṭṭatīti aññathā hi saddappayogopi na saṅgahaṃ gacchati gaṇṭhipadepi ca ayameva pāṭho dassitoti  sāratthadīpaniyaṃ vuttaṃ dvinnampi anāpattīti avibhattattā vuttaṃ paribhuñjituṃ pana na vaṭṭatīti idaṃ sattāhaparamaṃ sannidhikārakaṃ paribhuñjitabbanti vacanato vuttaṃ yena paṭiggahitaṃ tena vissajjitattāti iminā upasampannassa dānampi sandhāya vissajjetīti idaṃ vuttanti dasseti upasampannassa nirapekkhadinnavatthumhi paṭiggahaṇassa avigatattepi sakasantakatā vigatāva hoti tena nissaggiyaṃ na hoti attanāva paṭiggahitattaṃ sakasantakattañcāti imehi dvīhi kāraṇehi nissaggiyaṃ hoti na ekena anupasampannassa nirapekkhadāne pana tadubhayampi vijahati paribhogopettha vaṭṭati na sāpekkhadāne dānalakkhaṇābhāvato vissajjetīti etasmiñca pāḷipade kassaci adatvā anapekkhatāya chaḍḍanampi saṅgahitanti veditabbaṃ anapekkho datvāti idañca paṭiggahaṇavijahanavidhidassanatthameva vuttaṃ paṭiggahaṇe hi vijahite puna paṭiggahetvā paribhogo sayameva vaṭṭissati tabbijahanañca vatthuno sakasantakatāpariccāgena hotīti etena ca vatthumhi ajjhoharaṇāpekkhāya sati paṭiggahaṇavissajjanaṃ nāma visuṃ na labbhatīti sijjhati itarathā hi paṭiggahaṇe anapekkhova  paṭiggahaṇaṃ vissajjetvā puna paṭiggahetvā bhuñjatīti vattabbaṃ siyā appaṭiggahitattāti iminā ekassa santakaṃ aññena paṭiggahitampi nissaggiyaṃ hotīti dasseti
evanti puna gahessāmīti apekkhaṃ akatvā suddhacittena pariccattataṃ parāmasati paribhuñjantassa anāpattidassanatthanti nissaggiyamūlikāhi pācittiyādiāpattīhi anāpattidassanatthanti adhippāyo paribhoge anāpattidassanatthanti ettha pana nissaṭṭhapaṭiladdhassa kāyikaparibhogādīsu yā dukkaṭāpatti vuttā tāya anāpattidassanatthanti adhippāyo sappiādīnaṃ paṭiggahitabhāvo attano santakatā sattāhātikkamoti imānettha tīṇi aṅgāni
bhesajjasikkhāpadavaṇṇanā niṭṭhitā

 catutthe jeṭṭhamūlapuṇṇamāsiyā karaṇakkhettañcāti paṭhamaddhamāsampi karaṇakkhettaṃ vuttaṃ taṃ katvā nivāsetabbanti imassa purimaddhamāse vā pacchimaddhamāse vā katvā pacchimamāseva nivāsetabbanti evamatthaṃ gahetvā vuttaṃ nivāsaneyeva āpattiyā vuttattāti yaṃ pana mātikāṭṭhakathāyaṃ gimhānaṃ pacchimo māso pariyesanakkhettaṃ pacchimo addhamāso karaṇanivāsanakkhettampīti  vuttaṃ taṃ tasmiṃyeva addhamāse katvā nivāsetabbanti evamatthaṃ gahetvā vuttaṃ idha vuttanayeneva atthe gahite virodho natthi
vattabhede dukkaṭanti idaṃ vassikasāṭikaadinnapubbe sandhāya vuttaṃ tenāha ye manussātiādi pakatiyā vassikasāṭikadāyakā nāma saṅghaṃ vā attānaṃ vā appavāretvāva anusaṃvaccharaṃ dāyakā
cha māse parihāraṃ labhatīti etena antovassepi yāva vassānassa pacchimadivasā akatā parihāraṃ labhatīti dīpitaṃ hoti ekamāsanti hemantassa pacchimuposathena saha gaṇetvā vuttaṃ tasmiṃ uposathadivase  eva hi taṃ mūlacīvaraṃ kātabbaṃ itarathā hi nissaggiyato ekāhadvīhādivasena laddhā ceva niṭṭhitā cāti ettha ekāhānāgatāya vassūpanāyikāya laddhā ceva niṭṭhitā ca dvīhānāgatāya dasāhānāgatāya vassūpanāyikāya laddhā ceva niṭṭhitā ca antovasse vā laddhā ceva niṭṭhitā cāti evamattho daṭṭhabbo tattha āsaḷhīmāsassa juṇhapakkhapuṇṇamiyaṃ laddhā tadaheva rajanakappapariyosānehi niṭṭhitā ca vassikasāṭikā ekāhānāgatāya vassūpanāyikāya laddhā ceva niṭṭhitā cāti vuccati eteneva nayena juṇhapakkhassa chaṭṭhiyaṃ laddhā niṭṭhitā ca dasāhānāgatāya vassūpanāyikāya laddhā ceva niṭṭhitā cāti vuccati yāva paṭhamakattikatemāsipuṇṇamā tāva laddhā niṭṭhitā ca antovasse laddhā ceva niṭṭhitā cāti vuccati paṭhamakattikatemāsipuṇṇamito paraṃ laddhā ceva niṭṭhitā ca yāva cīvarakālo nātikkamati tāva anadhiṭṭhahitvāpi ṭhapetuṃ vaṭṭatīti adhippāyo
ettha ca tasmiṃyeva antodasāhe adhiṭṭhātabbāti avisesena vuttepi vassānato pubbe ekāhadvīhādivasena anāgatāya vassūpanāyikāya laddhā tehi divasehi dasāhaṃ anatikkamantena  vassūpanāyikadivasato paṭṭhāya adhiṭṭhānakkhettaṃ sampattā eva adhiṭṭhātabbā tato pana pubbe dasāhātikkamena niṭṭhitāpi na adhiṭṭhātabbā adhiṭṭhānassa akhettattā tādisā pana vassūpanāyikadivase eva adhiṭṭhātabbā anadhiṭṭhahato aruṇuggamanena nissaggiyaṃ hoti yadi evaṃ dasāhānāgatāyāti iminā kiṃ payojananti ce vassānato pubbe eva dasāhe atikkante niṭṭhitā vassūpanāyikadivase eva adhiṭṭhātabbāti dassanatthaṃ vuttaṃ tenevāha dasāhātikkame niṭṭhitā tadaheva adhiṭṭhātabbāti
dasāhe appahonte cīvarakālaṃ nātikkametabbāti temāsabbhantare dasāhe appahonte navāhānāgatāya kattikatemāsipuṇṇamāya sattamito paṭṭhāya laddhā niṭṭhitā ca cīvarakālaṃ nātikkametabbāti attho tathā hi māso seso gimhānanti bhikkhunā vassikasāṭikacīvaraṃ pariyesitabbanti pariyesanakkhettaṃ vatvā vassikasāṭikaṃ vassānaṃ cātumāsaṃ adhiṭṭhātunti  vuttattā katāyapi akatāyapi  māsamattaṃ anadhiṭṭhātabbatā siddhā yasmā ca akatā vassikasāṭikasaṅkhyaṃ na gacchati akaraṇañca kenaci vekallena na anādarena tasmā cātumāsaṃ akatattā eva parihāraṃ labhati katā pana adhiṭṭhānakkhette akatā ca cīvarakāle dasāhaparamasikkhāpadeneva parihāraṃ labhatīti ayamattho labbhati kasmāti attano matiyā kāraṇapucchā tasmāti vassāneyeva vassikasāṭikāya adhiṭṭhātabbatāvacanato ticīvaraṃ adhiṭṭhātunti suttaṃ panettha sesacīvarānaṃ evaṃ kālaniyamābhāvaṃ sādhetuṃ uddhaṭaṃ na hi tenettha aññaṃ payojanaṃ atthi
kadā adhiṭṭhātabbātiādikurundivacanenāpi yadā vā tadā vā adhiṭṭhātuṃ vaṭṭatīti idaṃ paṭikkhipitvā dasāhabbhantare eva katāya adhiṭṭhātabbataṃ dasseti
pāḷiyaṃ acchinnacīvarassātiādīsu acchinnasesacīvarassa naṭṭhasesacīvarassa etesañhi asamaye pariyesananivāsanāpattiyā eva anāpatti vuttā teneva mātikāṭṭhakathāyaṃ acchinnacīvarassa vā naṭṭhacīvarassa vā anivatthaṃ corā harantīti evaṃ āpadāsu vā nivāsayato ummattakādīnañca anāpattīti  vuttaṃ idha pana samantapāsādikāyaṃ ayaṃ nissaggiyā anāpatti pāḷito sayameva sijjhatīti imaṃ adassetvā asijjhamānaṃ naggassa nhāyato dukkaṭāpattiyā eva anāpattiṃ dassetuṃ acchinnacīvarassātiādi vuttanti gahetabbaṃ na hi esā anāpatti avutte sijjhatīti vassikasāṭikāya attuddesikatā asamaye pariyesanatā tāya ca paṭilābhoti imāni  tāva pariyesanāpattiyā tīṇi aṅgāni nivāsanāpattiyā pana sacīvaratā āpadābhāvo vassikasāṭikāya sakabhāvo asamaye nivāsananti cattāri aṅgāni
vassikasāṭikasikkhāpadavaṇṇanā niṭṭhitā

 pañcame yampi acchindīti ettha yaṃ te ahaṃ cīvaraṃ adāsiṃ taṃ mayā saddhiṃ pakkamissatīti saññāya adāsiṃ na aññathāti kupito acchindīti evaṃ ajjhāharitvā yojetabbaṃ
ekaṃ dukkaṭanti yadi āṇatto avassaṃ acchindati āṇattikkhaṇe pācittiyameva yadi na acchindati tadā eva dukkaṭanti daṭṭhabbaṃ ekavācāya sambahulā āpattiyoti yadi āṇatto anantarāyena acchindati āṇattikkhaṇeyeva vatthugaṇanāya pācittiyaāpattiyo payogakaraṇakkhaṇeyeva āpattiyā āpajjitabbato cīvaraṃ pana acchinneyeva nissaggiyaṃ hoti yadi so na acchindati āṇattikkhaṇe ekameva dukkaṭanti daṭṭhabbaṃ evaṃ aññatthāpi īdisesu nayo ñātabbo
upajjhaṃ gaṇhissatīti sāmaṇerassa dānaṃ dīpeti tena ca sāmaṇerakāle datvā upasampannakāle acchindatopi pācittiyaṃ dīpeti bhikkhussa sāmaṃ cīvaraṃ datvāti idaṃ ukkaṭṭhavasena vuttaṃ āharāpetuṃ pana vaṭṭatīti kamme akate bhatisadisattā vuttaṃ vikappanupagapacchimacīvaratā sāmaṃ dinnatā sakasaññitā upasampannatā kodhavasena acchindanaṃ vā acchindāpanaṃ vāti imānettha pañca aṅgāni
cīvaraacchindanasikkhāpadavaṇṇanā niṭṭhitā

 chaṭṭhe vītavītaṭṭhānaṃ yasmiṃ caturassadārumhi paliveṭhenti tassa turīti nāmaṃ vāyantā  tiriyaṃ suttaṃ pavesetvā yena ākoṭentā vatthe ghanabhāvaṃ āpādenti taṃ vemanti vuccati
itarasmiṃ tatheva dukkaṭanti iminā vāyituṃ āraddhakālato paṭṭhāya yathāvuttaparicchedaniṭṭhiteyeva dukkaṭampi hoti na tato pubbe vāyanapayogesūti dasseti
tanteṭhitaṃyeva adhiṭṭhātabbanti ettha ekavāraṃ adhiṭṭhite pacchā vītaṃ adhiṭṭhitagatikameva hoti puna adhiṭṭhānakiccaṃ natthi sace pana antarantarā dasā ṭhapetvā visuṃ visuṃ saparicchedaṃ vītaṃ hoti paccekaṃ adhiṭṭhātabbamevāti daṭṭhabbaṃ ettha ca kappiyasuttaṃ gahetvā aññātakaappavāritenāpi akappiyatantavāyena suttamatthi vāyanto natthītiādipariyāyamukhena vāyāpentassa anāpatti teneva mātikāṭṭhakathāyaṃ  vāyāpeyyāti padassa cīvaraṃ me āvuso vāyathāti akappiyaviññattiyā vāyāpeyyāti attho vutto evaṃ vadanto akappiyatantavāyena vāyāpeti nāma nāññathā
anāpatti cīvaraṃ sibbetuntiādīsu iminā sikkhāpadeneva anāpatti akataviññattipaccayā pana dukkaṭamevāti vadanti akappiyasuttatā attuddesikatā akappiyatantavāyena akappiyaviññattiyā vāyāpananti imānettha tīṇi aṅgāni
suttaviññattisikkhāpadavaṇṇanā niṭṭhitā

 sattame kiñcimattaṃ anupadajjeyyāti idaṃ payogabhedadassanaṃ dānaṃ panettha aṅgaṃ na hoti teneva tassa vibhaṅge antamaso dhammampi bhaṇatīti vuttaṃ sesamettha uttānameva aññātakaappavāritānaṃ tantavāye upasaṅkamitvā vikappamāpajjanatā cīvarassa attuddesikatā tassa vacanena suttavaḍḍhanaṃ cīvarapaṭilābhoti imānettha cattāri aṅgāni
mahāpesakārasikkhāpadavaṇṇanā niṭṭhitā

 aṭṭhame  chaṭṭhiyaṃ uppannacīvarassa ekādasamāruṇo cīvarakāle uṭṭhātīti āha chaṭṭhito paṭṭhāyātiādi tena ca dasāhānāgatanti vuttattā pañcamito paṭṭhāya puṇṇamito pubbe dasasu aruṇesu uṭṭhitesupi cīvaraṃ nissaggiyaṃ na hoti puṇṇamiyā saha ekādasa divasā labbhantīti ettakameva iminā sikkhāpadena laddhaṃ chaṭṭhito paṭṭhāya uppannaṃ sabbacīvaraṃ paṭhamakathinasikkhāpadavaseneva yāva cīvarakālaṃ nissaggiyaṃ na hotīti dasseti
 idāni paṭhamakathinādisikkhāpadehi tassa tassa cīvarassa labbhamānaṃ parihāraṃ idheva ekato sampiṇḍetvā dassento atirekacīvarassātiādimāha anatthate kathine ekādasadivasādhiko māso atthate kathine ekādasadivasādhikā pañca māsāti ayameva pāṭho pāḷiyā sameti keci pana dasadivasādhiko māso dasadivasādhikā pañca māsāti pāṭhena bhavitabbanti vadanti taṃ na yuttaṃ aññathā navāhānāgatanti vattabbato yaṃ panettha mātikāṭṭhakathāyañca kāmañcesa dasāhaparamaṃ atirekacīvaraṃ dhāretabbanti imināva siddho aṭṭhuppattivasena pana apubbaṃ viya atthaṃ dassetvā sikkhāpadaṃ ṭhapitanti  likhanti taṃ pamādalikhitaṃ pavāraṇamāsassa juṇhapakkhapañcamito paṭṭhāya uppannassa cīvarassa nidhānakālo dassito hotīti  vuttattā imameva ca pamādalikhitaṃ gahetvā bhadantabuddhadattācariyena ca parihārekamāsova dasāhaparamo matotiādi vuttanti gahetabbaṃ
accekacīvarasadise aññasminti pubbe adhiṭṭhite uppannakālākārādi sādisena accekacīvarasadise aññasmiṃ cīvare accekacīvarasaññāya cīvarakālaṃ atikkametīti attho tenevettha dukkaṭaṃ anāpatti ca vuttā itarathā tīsupi padesu pācittiyasseva vattabbato anaccekacīvarampi hi cīvarakālaṃ atikkamayato pācittiyameva accekacīvarattike viyāti daṭṭhabbaṃ vikappanupagapacchimappamāṇassa accekacīvarassa attano santakatā  dasāhānāgatāya kattikatemāsipuṇṇamāya uppannabhāvo anadhiṭṭhitaavikappitatā cīvarakālātikkamoti imānettha cattāri aṅgāni
accekacīvarasikkhāpadavaṇṇanā niṭṭhitā

 navame  antarantarā gharametthāti antaragharanti gāmo vuttoti āha antogāmeti paṭhamaṃ jhānaṃ upasampajja viharatīti  imassa vibhaṅge upasampajjanti sānusāraṃ uddhaṭaṃ taṃ sandhāyāha upasampajjantiādīsu viyāti tassāpīti vutthavassānanti vibhaṅgapadassapi vutthavassānanti ca niddhāraṇe sāmivacanaṃ etena ca purimasikkhāpade anatthatakathinānaṃ kathinamāsepi asamādānacāro na labbhatīti siddhaṃ hoti itarathā sikkhāpadasseva niratthakattāti daṭṭhabbaṃ
parikkhepārahaṭṭhānatoti ettha gāmapariyante ṭhitagharūpacārato paṭṭhāya eko leḍḍupāto parikkhepārahaṭṭhānaṃ nāma visuddhimaggepi aparikkhittassa paṭhamaleḍḍupātato paṭṭhāyāti  vuttaṃ tanti taṃ paṭhamasenāsanādiṃ majjhimanikāyaṭṭhakathāyaṃ pana vihārassapi gāmasseva upacāraṃ nīharitvā ubhinnaṃ leḍḍupātānaṃ antarā minitabbanti vuttaṃ
kosambiyaṃ aññataro bhikkhu gilāno hotīti āgatattā kosambakasammuti anuññātāti vuttaṃ ayañca pacchimadisaṃ gato hotīti iminā antaraghare cīvaraṃ nikkhipitvā tasmiṃ vihāre vasantassa sakalampi cīvaramāsaṃ vippavasituṃ vaṭṭati tato aññattha gamanakicce sati vihārato bahi chārattaṃ vippavāso anuññātoti dīpeti tenāha senāsanaṃ āgantvā sattamaṃ aruṇaṃ uṭṭhāpetuntiādi vasitvāti aruṇaṃ uṭṭhāpetvā tatthevāti tasmiññeva gataṭṭhāne aṅgāni panettha aṭṭhakathāyameva vuttāni
sāsaṅkasikkhāpadavaṇṇanā niṭṭhitā

 dasame ropitamālavacchatoti kenaci niyametvā ropitaṃ sandhāya vuttaṃ anocitaṃ milāyamānaṃ ocinitvā yattha katthaci pūjetuṃ vaṭṭati ṭhitaṃ disvāti sesakaṃ gahetvā ṭhitaṃ disvā yattha icchatha tattha dethāti ettha niyametvā asukassa dehīti vuttepi  doso natthi tumhākaṃ ruciyāti vuttattā saṅghe pariṇatabhāvo taṃ ñatvā attano pariṇāmanaṃ paṭilābhoti imānettha tīṇi aṅgāni
pariṇatasikkhāpadavaṇṇanā niṭṭhitā
niṭṭhito pattavaggo tatiyo
iti samantapāsādikāya vinayaṭṭhakathāya vimativinodaniyaṃ
tiṃsakavaṇṇanānayo niṭṭhito
paṭhamo bhāgo niṭṭhito
 namo tassa bhagavato arahato sammāsambuddhassa


