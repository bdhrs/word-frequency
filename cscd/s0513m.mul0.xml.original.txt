 Namo tassa bhagavato arahato sammāsambuddhassa
Khuddakanikāye
Jātakapāḷi
(Paṭhamo bhāgo)
1. Ekakanipāto
1. Apaṇṇakavaggo
1. Apaṇṇakajātakaṃ
1.
 Apaṇṇakaṃ  ṭhānameke, dutiyaṃ āhu takkikā;
Etadaññāya medhāvī, taṃ gaṇhe yadapaṇṇakanti ⟪ taṃ gaṇheyya apaṇṇakaṃ (ka.) ⟫.
Apaṇṇakajātakaṃ paṭhamaṃ.
2. Vaṇṇupathajātakaṃ
2.
 Akilāsuno  vaṇṇupathe ⟪ vaṇṇapathe (ka.) ⟫ khaṇantā, udaṅgaṇe tattha papaṃ avinduṃ;
Evaṃ munī vīriya ⟪ muni viriya (pī.), muni vīriya (syā. ka.) ⟫ balūpapanno, akilāsu vinde hadayassa santinti.
Vaṇṇupathajātakaṃ dutiyaṃ.
3. Serivavāṇijajātakaṃ
3.
 Idha  ce naṃ ⟪ idha ce hi naṃ (sī. pī.) ⟫ virādhesi, saddhammassa niyāmataṃ ⟪ niyāmakaṃ (syā. ka.) ⟫;
Ciraṃ tvaṃ anutappesi ⟪ anutapessasi (sī. pī.), anutappissasi (?) ⟫, serivāyaṃva vāṇijoti.
Serivavāṇijajātakaṃ tatiyaṃ.
4. Cūḷaseṭṭhijātakaṃ
4.
 Appakenapi medhāvī, pābhatena vicakkhaṇo;
Samuṭṭhāpeti attānaṃ, aṇuṃ aggiṃva sandhamanti.
Cūḷa ⟪ culla (sī.), cullaka (syā. pī.) ⟫ seṭṭhijātakaṃ catutthaṃ.
5. Taṇḍulanāḷijātakaṃ
5.
⟪ kimagghatī taṇḍulanāḷikā ca, bārāṇasī antarabāhirāni; assapañcasate tāni, ekā taṇḍulanāḷikāti; (syā.) ⟫ Kimagghati taṇḍulanāḷikāya, assāna mūlāya vadehi rāja ⟪ nāḷikā ca (sī.), nāḷikāya (ka. sī. aṭṭha.) ⟫;
Bārāṇasiṃ santarabāhirato ⟪ bāhirantaṃ (sī.) ⟫, ayamagghati taṇḍulanāḷikāti ⟪ kimagghatī vaṇḍulanāḷikā ca, bārāṇasī antarabāhirāni; assapañcasate tāni, ekā taṇḍulanāḷikāti; (syā.) ⟫.
Taṇḍulanāḷijātakaṃ pañcamaṃ.
6. Devadhammajātakaṃ
6.
 Hiriottappasampannā , sukkadhammasamāhitā;
Santo sappurisā loke, devadhammāti vuccareti.
Devadhammajātakaṃ chaṭṭhaṃ.
7. Kaṭṭhahārijātakaṃ
7.
 Putto tyāhaṃ mahārāja, tvaṃ maṃ posa janādhipa;
Aññepi devo poseti, kiñca ⟪ kiñci (ka.) ⟫ devo sakaṃ pajanti.
Kaṭṭhahāri ⟪ kaṭṭhavāhana (ka.) ⟫ jātakaṃ sattamaṃ.
8. Gāmaṇijātakaṃ
8.
 Api  ataramānānaṃ, phalāsāva samijjhati;
Vipakkabrahmacariyosmi, evaṃ jānāhi gāmaṇīti.
Gāmaṇijātakaṃ aṭṭhamaṃ.
9. Maghadevajātakaṃ
9.
 Uttamaṅgaruhā mayhaṃ, ime jātā vayoharā;
Pātubhūtā devadūtā, pabbajjāsamayo mamāti.
Maghadeva ⟪ makhādeva (sī. pī.), devadūta (ka.) ⟫ jātakaṃ navamaṃ.
10. Sukhavihārijātakaṃ
10.
 Yañca  aññe na rakkhanti, yo ca aññe na rakkhati;
Sa ve rāja sukhaṃ seti, kāmesu anapekkhavāti.
Sukhavihārijātakaṃ dasamaṃ.
Apaṇṇakavaggo paṭhamo.
Tassuddānaṃ –
Varāpaṇṇaka vaṇṇupatha serivaro, suvicakkhaṇa taṇḍulanāḷikassā;
Hiri puttavaruttagāmaṇinā, yo ca na rakkhati tena dasāti.
2. Sīlavaggo
11. Lakkhaṇamigajātakaṃ
11.
 Hoti sīlavataṃ attho, paṭisanthāra ⟪ paṭisandhāra (ka.) ⟫ vuttinaṃ;
Lakkhaṇaṃ passa āyantaṃ, ñātisaṅghapurakkhataṃ ⟪ purakkhitaṃ (syā.), purekkhitaṃ (ka.) ⟫;
Atha passasimaṃ kāḷaṃ, suvihīnaṃva ñātibhīti.
Lakkhaṇamigajātakaṃ paṭhamaṃ.
12. Nigrodhamigajātakaṃ
12.
 Nigrodhameva  seveyya, na sākhamupasaṃvase;
Nigrodhasmiṃ mataṃ seyyo, yañce sākhasmi ⟪ sākhasmiṃ (sī. pī.) ⟫ jīvitanti.
Nigrodhamigajātakaṃ dutiyaṃ.
13. Kaṇḍijātakaṃ
13.
 Dhiratthu kaṇḍinaṃ sallaṃ, purisaṃ gāḷhavedhinaṃ;
Dhiratthu taṃ janapadaṃ, yatthitthī pariṇāyikā;
Te cāpi dhikkitā ⟪ dhikkatā (?) ⟫ sattā, ye itthīnaṃ vasaṃgatāti.
Kaṇḍijātakaṃ tatiyaṃ.
14. Vātamigajātakaṃ
14.
 Na kiratthi rasehi pāpiyo, āvāsehi va ⟪ vā (sabbattha) ⟫ santhavehi vā;
Vātamigaṃ gahananissitaṃ ⟪ gehanissitaṃ (sī. pī.) ⟫, vasamānesi rasehi sañjayoti.
Vātamigajātakaṃ catutthaṃ.
15. Kharādiyajātakaṃ
15.
 Aṭṭhakkhuraṃ kharādiye, migaṃ vaṅkātivaṅkinaṃ;
Sattahi  kālātikkantaṃ ⟪ sattahi kalāha’tikkantaṃ (sī.), sattakāleha’tikkantaṃ (syā.), sattahi kālāha’tikkantaṃ (pī.) ⟫, na naṃ ovaditussaheti.
Kharādiyajātakaṃ pañcamaṃ.
16. Tipallatthamigajātakaṃ
16.
 Migaṃ  tipallattha ⟪ tipallatta (ka.) ⟫ manekamāyaṃ, aṭṭhakkhuraṃ aḍḍharattāpapāyiṃ ⟪ aḍḍharattāvapāyiṃ (sī. pī.) ⟫;
Ekena sotena chamāssasanto, chahi kalāhitibhoti ⟪ kalāhatibhoti (sī. syā. pī.) ⟫ bhāgineyyoti.
Tipallatthamigajātakaṃ chaṭṭhaṃ.
17. Mālutajātakaṃ
17.
 Kāḷe  vā yadi vā juṇhe, yadā vāyati māluto;
Vātajāni hi sītāni, ubhotthamaparājitāti.
Mālutajātakaṃ sattamaṃ.
18. Matakabhattajātakaṃ
18.
 Evaṃ ce sattā jāneyyuṃ, dukkhāyaṃ jātisambhavo;
Na pāṇo pāṇinaṃ haññe, pāṇaghātī hi socatīti.
Matakabhattajātakaṃ aṭṭhamaṃ.
19. Āyācitabhattajātakaṃ
19.
 Sace  mucce ⟪ muñce (sī. syā. pī.) ⟫ pecca mucce ⟪ muñce (sī. syā. pī.) ⟫, muccamāno hi bajjhati;
Na hevaṃ dhīrā muccanti, mutti bālassa bandhananti.
Āyācitabhattajātakaṃ navamaṃ.
20. Naḷapānajātakaṃ
20.
 Disvā padamanuttiṇṇaṃ, disvānotaritaṃ padaṃ;
Naḷena vāriṃ pissāma ⟪ pivissāma (sī. syā. pī.) ⟫, neva ⟪ na ca (ka.) ⟫ maṃ tvaṃ vadhissasīti.
Naḷapānajātakaṃ dasamaṃ.
Sīlavaggo dutiyo.
Tassuddānaṃ –
Atha  lakkhaṇa sākha dhiratthu puna, na kiratthi rasehi kharādiyā;
Atibhoti vara ⟪ rasa (sabbattha) ⟫ māluta pāṇa, muccena naḷaavhayanena bhavanti dasāti.
3. Kuruṅgavaggo
21. Kuruṅgamigajātakaṃ
21.
 Ñātametaṃ  kuruṅgassa, yaṃ tvaṃ sepaṇṇi siyyasi ⟪ seyyasi (sī. syā. pī.) ⟫;
Aññaṃ  sepaṇṇi gacchāmi, na me te ruccate phalanti.
Kuruṅgamigajātakaṃ paṭhamaṃ.
22. Kukkurajātakaṃ
22.
 Ye kukkurā rājakulamhi vaddhā, koleyyakā vaṇṇabalūpapannā;
Teme na vajjhā mayamasma vajjhā, nāyaṃ saghaccā dubbalaghātikāyanti.
Kukkurajātakaṃ dutiyaṃ.
23. Gojānīyajātakaṃ
23.
 Api passena semāno, sallebhi sallalīkato;
Seyyova vaḷavā gojo ⟪ bhojjo (sī.), bhojjho (syā. pī.) ⟫, yuñja maññeva sārathīti.
Gojānīya ⟪ bhojājānīya (sī. syā. pī.) ⟫ jātakaṃ tatiyaṃ.
24. Ājaññajātakaṃ
24.
 Yadā yadā yattha yadā, yattha yattha yadā yadā;
Ājañño kurute vegaṃ, hāyanti tattha vāḷavāti.
Ājaññajātakaṃ catutthaṃ.
25. Titthajātakaṃ
25.
 Aññamaññehi  titthehi, assaṃ pāyehi sārathi;
Accāsanassa puriso, pāyāsassapi tappatīti.
Titthajātakaṃ pañcamaṃ.
26. Mahiḷāmukhajātakaṃ
26.
 Purāṇacorāna  vaco nisamma, mahiḷāmukho pothayamanvacārī;
Susaññatānañhi vaco nisamma, gajuttamo sabbaguṇesu aṭṭhāti.
Mahiḷāmukhajātakaṃ chaṭṭhaṃ.
27. Abhiṇhajātakaṃ
27.
 Nālaṃ kabaḷaṃ padātave, na ca piṇḍaṃ na kuse na ghaṃsituṃ;
Maññāmi abhiṇhadassanā, nāgo snehamakāsi ⟪ sinehamakāsi (sī. syā. pī.) ⟫ kukkureti.
Abhiṇhajātakaṃ sattamaṃ.
28. Nandivisālajātakaṃ
28.
 Manuññameva  bhāseyya, nāmanuññaṃ kudācanaṃ;
Manuññaṃ bhāsamānassa, garuṃ bhāraṃ udaddhari;
Dhanañca naṃ alābhesi, tena cattamano ahūti.
Nandivisālajātakaṃ aṭṭhamaṃ.
29. Kaṇhajātakaṃ
29.
 Yato yato garu dhuraṃ, yato gambhīravattanī;
Tadāssu kaṇhaṃ yuñjanti, svāssu taṃ vahate dhuranti.
Kaṇhajātakaṃ navamaṃ.
30. Munikajātakaṃ
30.
 Mā  munikassa pihayi, āturannāni bhuñjati;
Appossukko bhusaṃ khāda, etaṃ dīghāyulakkhaṇanti.
Munikajātakaṃ dasamaṃ.
Kuruṅgavaggo tatiyo.
Tassuddānaṃ –
Kuruṅgassa  kukkuragojavaro, puna vāḷavassasirivhayano ⟪ sirivayano (sabbattha) ⟫;
Mahiḷāmukhanāmanuññavaro, vahate dhura munikena dasāti.
4. Kulāvakavaggo
31. Kulāvakajātakaṃ
31.
 Kulāvakā  mātali simbalismiṃ, īsāmukhena parivajjayassu;
Kāmaṃ cajāma asuresu pāṇaṃ, mā me dijā vikkulavā ⟪ māyime dijā vikulāvā (sī. syā. pī.) ⟫ ahesunti.
Kulāvakajātakaṃ paṭhamaṃ.
32. Naccajātakaṃ
32.
 Rudaṃ manuññaṃ rucirā ca piṭṭhi, veḷuriyavaṇṇūpanibhā ⟪ vaṇṇūpaṭibhā (syā.), vaṇṇasannibhā (ka.) ⟫ ca gīvā;
Byāmamattāni ca pekhuṇāni, naccena te dhītaraṃ no dadāmīti.
Naccajātakaṃ dutiyaṃ.
33. Sammodamānajātakaṃ
33.
 Sammodamānā  gacchanti, jālamādāya pakkhino;
Yadā te vivadissanti, tadā ehinti me vasanti.
Sammodamānajātakaṃ tatiyaṃ.
34. Macchajātakaṃ
34.
 Na  maṃ sītaṃ na maṃ uṇhaṃ, na maṃ jālasmi bādhanaṃ;
Yañca maṃ maññate macchī, aññaṃ so ratiyā gatoti.
Macchajātakaṃ catutthaṃ.
35. Vaṭṭakajātakaṃ
35.
 Santi  pakkhā apatanā, santi pādā avañcanā;
Mātāpitā ca nikkhantā, jātaveda paṭikkamāti.
Vaṭṭakajātakaṃ pañcamaṃ.
36. Sakuṇajātakaṃ
36.
 Yaṃ nissitā jagatiruhaṃ vihaṅgamā, svāyaṃ aggiṃ pamuñcati;
Disā bhajatha vakkaṅgā ⟪ vaṅkaṅgā (syā.) ⟫, jātaṃ saraṇato bhayanti.
Sakuṇajātakaṃ chaṭṭhaṃ.
37. Tittirajātakaṃ
37.
 Ye vuḍḍha ⟪ vaddha (sī. pī.) ⟫ mapacāyanti, narā dhammassa kovidā;
Diṭṭheva dhamme pāsaṃsā, samparāye ca suggatīti.
Tittirajātakaṃ sattamaṃ.
38. Bakajātakaṃ
38.
 Nāccantaṃ  nikatippañño, nikatyā sukhamedhati;
Ārādheti nikatippañño ⟪ ārādhe nikatippañño (pī.) ⟫, bako kakkaṭakāmivāti.
Bakajātakaṃ aṭṭhamaṃ.
39. Nandajātakaṃ
39.
 Maññe  sovaṇṇayo rāsi, soṇṇamālā ca nandako;
Yattha dāso āmajāto, ṭhito thullāni ⟪ thūlāni (ka.) ⟫ gajjatīti.
Nandajātakaṃ navamaṃ.
40. Khadiraṅgārajātakaṃ
40.
 Kāmaṃ  patāmi nirayaṃ, uddhaṃpādo avaṃsiro;
Nānariyaṃ karissāmi, handa piṇḍaṃ paṭiggahāti.
Khadiraṅgārajātakaṃ dasamaṃ.
Kulāvakavaggo catuttho.
Tassuddānaṃ –
Sirimātali dhītara pakkhivaro, ratiyāgato mātāpitā ca puna;
Jagatīruha vuḍḍha sukakkaṭako, tathā nandakapiṇḍavarena dasāti.
5. Atthakāmavaggo
41. Losakajātakaṃ
41.
 Yo  atthakāmassa hitānukampino, ovajjamāno na karoti sāsanaṃ;
Ajiyā pādamolamba ⟪ pādamolumba (sī. syā. pī.) ⟫, mittako viya socatīti.
Losakajātakaṃ paṭhamaṃ.
42. Kapotajātakaṃ
42.
 Yo  atthakāmassa hitānukampino, ovajjamāno na karoti sāsanaṃ;
Kapotakassa vacanaṃ akatvā, amittahatthatthagatova setīti.
Kapotajātakaṃ dutiyaṃ.
43. Veḷukajātakaṃ
43.
 Yo atthakāmassa hitānukampino, ovajjamāno na karoti sāsanaṃ;
Evaṃ so nihato seti, veḷukassa yathā pitāti.
Veḷukajātakaṃ tatiyaṃ.
44. Makasajātakaṃ
44.
 Seyyo  amitto matiyā upeto, na tveva mitto mativippahīno;
Makasaṃ vadhissanti hi eḷamūgo, putto pitu abbhidā uttamaṅganti.
Makasajātakaṃ catutthaṃ.
45. Rohiṇijātakaṃ
45.
 Seyyo amitto medhāvī, yañce bālānukampako;
Passa rohiṇikaṃ jammiṃ, mātaraṃ hantvāna socatīti.
Rohiṇijātakaṃ pañcamaṃ.
46. Ārāmadūsakajātakaṃ
46.
 Na ve anatthakusalena, atthacariyā sukhāvahā;
Hāpeti atthaṃ dummedho, kapi ārāmiko yathāti.
Ārāmadūsakajātakaṃ chaṭṭhaṃ.
47. Vāruṇidūsakajātakaṃ
47.
 Na  ve anatthakusalena, atthacariyā sukhāvahā;
Hāpeti atthaṃ dummedho, koṇḍañño vāruṇiṃ yathāti.
Vāruṇidūsakajātakaṃ sattamaṃ.
48. Vedabbajātakaṃ
48.
 Anupāyena  yo atthaṃ, icchati so vihaññati;
Cetā haniṃsu vedabbaṃ ⟪ vedabbhaṃ (sī. pī.) ⟫, sabbe te byasanamajjhagūti.
Vedabba ⟪ vedabbha (sī. pī.) ⟫ jātakaṃ aṭṭhamaṃ.
49. Nakkhattajātakaṃ
49.
 Nakkhattaṃ  paṭimānentaṃ, attho bālaṃ upaccagā;
Attho atthassa nakkhattaṃ, kiṃ karissanti tārakāti.
Nakkhattajātakaṃ navamaṃ.
50. Dummedhajātakaṃ
50.
 Dummedhānaṃ sahassena, yañño me upayācito;
Idāni khohaṃ yajissāmi, bahu ⟪ bahū (sī. pī.), bahuṃ (ka.) ⟫ adhammiko janoti.
Dummedhajātakaṃ dasamaṃ.
Atthakāmavaggo pañcamo.
Tassuddānaṃ –
Atha mittaka mātu kapotavaro, tathā veḷūka eḷamūgo rohiṇī;
Kapi  vāruṇi cetacarā ca puna, tathā tāraka yaññavarena dasāti.
Paṭhamo paṇṇāsako.
6. Āsīsavaggo
51.Mahāsīlavajātakaṃ
51.
 Āsīsetheva ⟪ āsiṃsetheva (sī. syā. pī.) ⟫ puriso, na nibbindeyya paṇḍito;
Passāmi vohaṃ attānaṃ, yathā icchiṃ tathā ahūti.
Mahāsīlavajātakaṃ paṭhamaṃ.
52. Cūḷajanakajātakaṃ
52.
 Vāyametheva puriso, na nibbindeyya paṇḍito;
Passāmi vohaṃ attānaṃ, udakā thalamubbhatanti.
Cūḷajanakajātakaṃ dutiyaṃ.
53. Puṇṇapātijātakaṃ
53.
 Tatheva  puṇṇā pātiyo, aññāyaṃ vattate kathā;
Ākāraṇena ⟪ ākārakena (sī. syā. pī.) ⟫ jānāmi, na cāyaṃ bhaddikā surāti.
Puṇṇapātijātakaṃ tatiyaṃ.
54. Kiṃphalajātakaṃ
54.
 Nāyaṃ  rukkho durāruho, napi gāmato ārakā;
Ākāraṇena jānāmi, nāyaṃ sāduphalo dumoti.
Kiṃphalajātakaṃ catutthaṃ.
55. Pañcāvudhajātakaṃ
55.
 Yo alīnena cittena, alīnamanaso naro;
Bhāveti kusalaṃ dhammaṃ, yogakkhemassa pattiyā;
Pāpuṇe anupubbena, sabbasaṃyojanakkhayanti.
Pañcāvudhajātakaṃ pañcamaṃ.
56. Kañcanakkhandhajātakaṃ
56.
 Yo  pahaṭṭhena cittena, pahaṭṭhamanaso naro;
Bhāveti kusalaṃ dhammaṃ, yogakkhemassa pattiyā;
Pāpuṇe anupubbena, sabbasaṃyojanakkhayanti.
Kañcanakkhandhajātakaṃ chaṭṭhaṃ.
57. Vānarindajātakaṃ
57.
 Yassete caturo dhammā, vānarinda yathā tava;
Saccaṃ dhammo dhiti ⟪ dhitī (sī. pī.) ⟫ cāgo, diṭṭhaṃ so ativattatīti.
Vānarindajātakaṃ sattamaṃ.
58. Tayodhammajātakaṃ
58.
 Yassete  ca ⟪ yassa ete (sī. pī.) ⟫ tayo dhammā, vānarinda yathā tava;
Dakkhiyaṃ sūriyaṃ paññā, diṭṭhaṃ so ativattatīti.
Tayodhammajātakaṃ aṭṭhamaṃ.
59. Bherivādakajātakaṃ
59.
 Dhame dhame nātidhame, atidhantañhi pāpakaṃ;
Dhantena hi sataṃ laddhaṃ, atidhantena nāsitanti.
Bherivādakajātakaṃ navamaṃ.
60. Saṅkhadhamajātakaṃ
60.
 Dhame dhame nātidhame, atidhantañhi pāpakaṃ;
Dhantenādhigatā bhogā, te tāto vidhamī dhamanti.
Saṅkhadhamajātakaṃ dasamaṃ.
Āsīsavaggo chaṭṭho.
Tassuddānaṃ –
Yathā  icchiṃ tathāhudakā thalā, sura sāduphalo ca alīnamano;
Sampahaṭṭhamano  caturo ca tayo, sataladdhaka bhogadhanena dasāti.
7. Itthivaggo
61. Asātamantajātakaṃ
61.
 Asā lokitthiyo nāma, velā tāsaṃ na vijjati;
Sārattā ca pagabbhā ca, sikhī sabbaghaso yathā;
Tā hitvā pabbajissāmi, vivekamanubrūhayanti.
Asātamantajātakaṃ paṭhamaṃ.
62. Aṇḍabhūtajātakaṃ
62.
 Yaṃ  brāhmaṇo avādesi, vīṇaṃ samukhaveṭhito;
Aṇḍabhūtā bhatā bhariyā, tāsu ko jātu vissaseti.
Aṇḍabhūtajātakaṃ dutiyaṃ.
63. Takkapaṇḍitajātakaṃ
63.
 Kodhanā akataññū ca, pisuṇā mittabhedikā ⟪ pisuṇā ca vibhedikā (sī. syā. pī.) ⟫;
Brahmacariyaṃ cara bhikkhu, so sukhaṃ na vihāhasīti ⟪ pihāhisīti (sī. syā. pī.), vihāyasi (ka.) ⟫.
Takkapaṇḍitajātakaṃ ⟪ takkajātakaṃ (sī. syā. pī. aṭṭha.) ⟫ tatiyaṃ.
64. Durājānajātakaṃ
64.
 Mā  su nandi icchati maṃ, mā su soci na micchati ⟪ na icchati (sī. syā. pī.) ⟫;
Thīnaṃ bhāvo durājāno, macchassevodake gatanti.
Durājānajātakaṃ catutthaṃ.
65. Anabhiratijātakaṃ
65.
 Yathā  nadī ca pantho ca, pānāgāraṃ sabhā papā;
Evaṃ lokitthiyo nāma, nāsaṃ kujjhanti paṇḍitāti.
Anabhiratijātakaṃ pañcamaṃ.
66. Mudulakkhaṇajātakaṃ
66.
 Ekā icchā pure āsi, aladdhā mudulakkhaṇaṃ;
Yato laddhā aḷārakkhī, icchā icchaṃ vijāyathāti.
Mudulakkhaṇajātakaṃ chaṭṭhaṃ.
67. Ucchaṅgajātakaṃ
67.
 Ucchaṅge deva me putto, pathe dhāvantiyā pati;
Tañca desaṃ na passāmi, yato sodariyamānayeti ⟪ sodariyaṃ naye (ka.) ⟫.
Ucchaṅgajātakaṃ sattamaṃ.
68. Sāketajātakaṃ
68.
 Yasmiṃ  mano nivisati, cittañcāpi ⟪ cittaṃ vāpi (katthaci) ⟫ pasīdati;
Adiṭṭhapubbake pose, kāmaṃ tasmimpi vissaseti.
Sāketajātakaṃ aṭṭhamaṃ.
69. Visavantajātakaṃ
69.
 Dhiratthu taṃ visaṃ vantaṃ, yamahaṃ jīvitakāraṇā;
Vantaṃ paccāvamissāmi ⟪ paccāharissāmi (ka.) ⟫, mataṃ me jīvitā varanti.
Visavantajātakaṃ navamaṃ.
70. Kuddālajātakaṃ
70.
 Na taṃ jitaṃ sādhu jitaṃ, yaṃ jitaṃ avajīyati;
Taṃ kho jitaṃ sādhu jitaṃ, yaṃ jitaṃ nāvajīyatīti.
Kuddālajātakaṃ dasamaṃ.
Itthivaggo sattamo.
Tassuddānaṃ –
Sikhīsabbaghasopi  ca vīṇavaro, pisuṇā mittabhedikā nandī nadī;
Mudulakkhaṇa sodariyā ca mano, visa sādhujitena bhavanti dasāti.
8. Varuṇavaggo
71. Varuṇajātakaṃ
71.
 Yo  pubbe karaṇīyāni, pacchā so kātumicchati;
Varuṇakaṭṭha ⟪ varaṇakaṭṭha (sī. pī.) ⟫ bhañjova, sa pacchā manutappatīti.
Varuṇajātakaṃ paṭhamaṃ.
72. Sīlavahatthijātakaṃ
72.
 Akataññussa  posassa, niccaṃ vivaradassino;
Sabbaṃ ce pathaviṃ ⟪ paṭhaviṃ (sī. syā. pī.) ⟫ dajjā, neva naṃ abhirādhayeti.
Sīlavahatthijātakaṃ dutiyaṃ.
73. Saccaṃkirajātakaṃ
73.
 Saccaṃ kirevamāhaṃsu, narā ekacciyā idha;
Kaṭṭhaṃ niplavitaṃ ⟪ viplāvitaṃ (sī. pī.) ⟫ seyyo, na tvevekacciyo naroti.
Saccaṃkirajātakaṃ tatiyaṃ.
74. Rukkhadhammajātakaṃ
74.
 Sādhū sambahulā ñātī, api rukkhā araññajā;
Vāto  vahati ekaṭṭhaṃ, brahantampi vanappatinti.
Rukkhadhammajātakaṃ catutthaṃ.
75. Macchajātakaṃ
75.
 Abhitthanaya  pajjunna, nidhiṃ kākassa nāsaya;
Kākaṃ sokāya randhehi, mañca sokā pamocayāti.
Macchajātakaṃ pañcamaṃ.
76. Asaṅkiyajātakaṃ
76.
 Asaṅkiyomhi gāmamhi, araññe natthi me bhayaṃ;
Ujuṃ maggaṃ samārūḷho, mettāya karuṇāya cāti.
Asaṅkiyajātakaṃ chaṭṭhaṃ.
77. Mahāsupinajātakaṃ
77.
 Usabhā  rukkhā gāviyo gavā ca, asso kaṃso siṅgālī ⟪ sigāsī (sī. syā. pī.) ⟫ ca kumbho;
Pokkharaṇī ca apākacandanaṃ, lābūni sīdanti silā plavanti.
Maṇḍūkiyo kaṇhasappe gilanti, kākaṃ supaṇṇā parivārayanti;
Tasā  vakā eḷakānaṃ bhayāhi, vipariyāso ⟪ vipariyāyo (syā. ka.) ⟫ vattati nayidha matthīti.
Mahāsupinajātakaṃ sattamaṃ.
78. Illisajātakaṃ
78.
 Ubho khañjā ubho kuṇī, ubho visamacakkhukā ⟪ cakkhulā (sī. pī.) ⟫;
Ubhinnaṃ piḷakā ⟪ pīḷakā (syā.) ⟫ jātā, nāhaṃ passāmi illisanti.
Illisajātakaṃ aṭṭhamaṃ.
79. Kharassarajātakaṃ
79.
 Yato  viluttā ca hatā ca gāvo, daḍḍhāni gehāni jano ca nīto;
Athāgamā puttahatāya putto, kharassaraṃ ḍiṇḍimaṃ ⟪ deṇḍimaṃ (sī. syā. pī.), ḍindimaṃ (ka.) ⟫ vādayantoti.
Kharassarajātakaṃ navamaṃ.
80. Bhīmasenajātakaṃ
80.
 Yaṃ te pavikatthitaṃ pure, atha te pūtisarā sajanti pacchā;
Ubhayaṃ  na sameti bhīmasena, yuddhakathā ca idañca te vihaññanti.
Bhīmasenajātakaṃ dasamaṃ.
Varuṇavaggo ⟪ varaṇavaggo (sī. pī.) ⟫ aṭṭhamo.
Tassuddānaṃ –
Varuṇā akataññūvare tu saccavaraṃ, savanappatinā ca abhitthanaya;
Karuṇāya silāplava illisato, puna ḍiṇḍimapūtisarena dasāti.
9. Apāyimhavaggo
81. Surāpānajātakaṃ
81.
 Apāyimha  anaccimha, agāyimha rudimha ca;
Visaññikaraṇiṃ pitvā ⟪ pītvā (sī. syā. pī.) ⟫, diṭṭhā nāhumha vānarāti.
Surāpānajātakaṃ paṭhamaṃ.
82. Mittavindakajātakaṃ
82.
 Atikkamma  ramaṇakaṃ, sadāmattañca dūbhakaṃ;
Svāsi pāsāṇamāsīno, yasmā jīvaṃ na mokkhasīti.
Mittavindakajātakaṃ dutiyaṃ.
83. Kālakaṇṇijātakaṃ
83.
 Mitto have sattapadena hoti, sahāyo pana dvādasakena hoti;
Māsaḍḍhamāsena ca ñāti hoti, tatuttariṃ attasamopi hoti;
Sohaṃ kathaṃ attasukhassa hetu, cirasanthutaṃ ⟪ cirasandhavaṃ (ka.), cirasatthunaṃ (pī.) ⟫ kāḷakaṇṇiṃ jaheyyanti.
Kālakaṇṇijātakaṃ tatiyaṃ.
84. Atthassadvārajātakaṃ
84.
 Ārogyamicche paramañca lābhaṃ, sīlañca vuddhānumataṃ sutañca;
Dhammānuvattī ca alīnatā ca, atthassa dvārā pamukhā chaḷeteti.
Atthassadvārajātakaṃ catutthaṃ.
85. Kiṃpakkajātakaṃ
85.
 Āyatiṃ  dosaṃ nāññāya, yo kāme paṭisevati;
Vipākante hananti naṃ, kiṃpakkamiva bhakkhitanti.
Kiṃpakkajātakaṃ pañcamaṃ.
86. Sīlavīmaṃsakajātakaṃ
86.
 Sīlaṃ  kireva kalyāṇaṃ, sīlaṃ loke anuttaraṃ;
Passa ghoraviso nāgo, sīlavāti na haññatīti.
Sīlavīmaṃsakajātakaṃ chaṭṭhaṃ.
87. Maṅgalajātakaṃ
87.
 Yassa  maṅgalā samūhatāse ⟪ samūhatā (sī. syā. pī. su. ni. 362 ⟫, uppātā ⟪ uppādā (pī.) ⟫ supinā ca lakkhaṇā ca;
So ⟪ sa (sī. pī. ka.) ⟫ maṅgaladosavītivatto, yugayogādhigato na jātumetīti.
Maṅgalajātakaṃ sattamaṃ.
88. Sārambhajātakaṃ
88.
 Kalyāṇimeva muñceyya, na hi muñceyya pāpikaṃ;
Mokkho kalyāṇiyā sādhu, mutvā tappati pāpikanti.
Sārambhajātakaṃ aṭṭhamaṃ.
89. Kuhakajātakaṃ
89.
 Vācāva  kira te āsi, saṇhā sakhilabhāṇino;
Tiṇamatte asajjittho, no ca nikkhasataṃ haranti.
Kuhakajātakaṃ navamaṃ.
90. Akataññujātakaṃ
90.
 Yo pubbe katakalyāṇo, katattho nāvabujjhati;
Pacchā kicce samuppanne, kattāraṃ nādhigacchatīti.
Akataññujātakaṃ dasamaṃ.
Apāyimhavaggo navamo.
Tassuddānaṃ –
Apāyimha ca dūbhakaṃ sattapadaṃ, chaḷadvara ca āyatinā ca puna;
Ahisīlava maṅgali pāpikassā, sataṃnikkha katatthavarena dasāti.
10. Littavaggo
91. Littajātakaṃ
91.
 Littaṃ  paramena tejasā, gilamakkhaṃ  puriso na bujjhati;
Gila re gila pāpadhuttaka, pacchā te kaṭukaṃ bhavissatīti.
Littajātakaṃ paṭhamaṃ.
92. Mahāsārajātakaṃ
92.
 Ukkaṭṭhe sūramicchanti, mantīsu akutūhalaṃ;
Piyañca annapānamhi, atthe jāte ca paṇḍitanti.
Mahāsārajātakaṃ dutiyaṃ.
93. Visāsabhojanajātakaṃ
93.
 Na vissase avissatthe, vissatthepi na vissase;
Vissāsā bhayamanveti, sīhaṃva migamātukāti ⟪ migamātuyā (ka.) ⟫.
Visāsabhojanajātakaṃ tatiyaṃ.
94. Lomahaṃsajātakaṃ
94.
 Sotatto sosindo ⟪ sosīto (sī. syā. pī.), sosino (ka.) ⟫ ceva, eko bhiṃsanake vane;
Naggo na caggimāsīno, esanāpasuto munīti.
Lomahaṃsajātakaṃ catutthaṃ.
95. Mahāsudassanajātakaṃ
95.
 Aniccā  vata saṅkhārā, uppādavayadhammino;
Uppajjitvā nirujjhanti, tesaṃ vūpasamo sukhoti.
Mahāsudassanajātakaṃ pañcamaṃ.
96. Telapattajātakaṃ
96.
 Samatittikaṃ  anavasekaṃ, telapattaṃ yathā parihareyya;
Evaṃ sacittamanurakkhe, patthayāno disaṃ agatapubbanti.
Telapattajātakaṃ chaṭṭhaṃ.
97. Nāmasiddhijātakaṃ
97.
 Jīvakañca  mataṃ disvā, dhanapāliñca duggataṃ;
Panthakañca vane mūḷhaṃ, pāpako punarāgatoti.
Nāmasiddhijātakaṃ sattamaṃ.
98. Kūṭavāṇijajātakaṃ
98.
 Sādhu  kho paṇḍito nāma, na tveva atipaṇḍito;
Atipaṇḍitena puttena, manamhi upakūḷitoti ⟪ upakūlitoti (sī.), upakuṭṭhitoti (syā.), upakuṭito (ka.) ⟫.
Kūṭavāṇijajātakaṃ aṭṭhamaṃ.
99. Parosahassajātakaṃ
99.
 Parosahassampi samāgatānaṃ, kandeyyuṃ te vassasataṃ apaññā;
Ekova seyyo puriso sapañño, yo bhāsitassa vijānāti atthanti.
Parosahassajātakaṃ navamaṃ.
100. Asātarūpajātakaṃ
100.
 Asātaṃ sātarūpena, piyarūpena appiyaṃ;
Dukkhaṃ sukhassa rūpena, pamattamativattatīti.
Asātarūpajātakaṃ dasamaṃ.
Littavaggo dasamo.
Tassuddānaṃ –
Gilamakkhakutūhala  mātukassā, muninā ca aniccata pattavaraṃ;
Dhanapālivaro atipaṇḍitako, saparosahassaasātadasāti.
Majjhimo paṇṇāsako.
11. Parosatavaggo
101. Parosatajātakaṃ
101.
 Parosataṃ  cepi samāgatānaṃ, jhāyeyyuṃ te vassasataṃ apaññā;
Ekova seyyo puriso sapañño, yo bhāsitassa vijānāti atthanti.
Parosatajātakaṃ paṭhamaṃ.
102. Paṇṇikajātakaṃ
102.
 Yo dukkhaphuṭṭhāya bhaveyya tāṇaṃ, so me pitā dubbhi ⟪ dūbhi (sī. pī.) ⟫ vane karoti;
Sā kassa kandāmi vanassa majjhe, yo tāyitā so sahasaṃ ⟪ sahasā (sī. syā. pī.) ⟫ karotīti.
Paṇṇikajātakaṃ dutiyaṃ.
103. Verijātakaṃ
103.
 Yattha  verī nivisati ⟪ nivasati (sī. ka.) ⟫, na vase tattha paṇḍito;
Ekarattaṃ dirattaṃ vā, dukkhaṃ vasati verisūti.
Verijātakaṃ tatiyaṃ.
104. Mittavindakajātakaṃ
104.
 Catubbhi aṭṭhajjhagamā, aṭṭhāhipi ca soḷasa;
Soḷasāhi ca bāttiṃsa ⟪ battiṃsa (sī. syā. pī.) ⟫, atricchaṃ cakkamāsado;
Icchāhatassa posassa, cakkaṃ bhamati matthaketi.
Mittavindakajātakaṃ catutthaṃ.
105. Dubbalakaṭṭhajātakaṃ
105.
 Bahumpetaṃ  vane kaṭṭhaṃ, vāto bhañjati dubbalaṃ;
Tassa ce bhāyasī nāga, kiso nūna bhavissasīti.
Dubbalakaṭṭhajātakaṃ pañcamaṃ.
106. Udañcanījātakaṃ
106.
 Sukhaṃ vata maṃ jīvantaṃ ⟪ sukhakaṃ vata jīvaṃ (ka.) ⟫, pacamānā udañcanī;
Corī jāyappavādena, telaṃ loṇañca yācatīti.
Udañcanījātakaṃ chaṭṭhaṃ.
107. Sālittakajātakaṃ
107.
 Sādhu  kho sippakaṃ nāma, api yādisa kīdisaṃ;
Passa khañjappahārena, laddhā gāmā catuddisāti.
Sālittakajātakaṃ sattamaṃ.
108. Bāhiyajātakaṃ
108.
 Sikkheyya sikkhitabbāni, santi tacchandino ⟪ sacchandino (sī. pī.) ⟫ janā;
Bāhiyā hi ⟪ pi (sī. syā. pī.) ⟫ suhannena, rājānamabhirādhayīti.
Bāhiyajātakaṃ aṭṭhamaṃ.
109. Kuṇḍapūvajātakaṃ
109.
 Yathanno puriso hoti, tathannā tassa devatā;
Āharetaṃ kuṇḍapūvaṃ ⟪ kaṇaṃ pūvaṃ (sī. pī.) ⟫, mā me bhāgaṃ vināsayāti.
Kuṇḍapūvajātakaṃ navamaṃ.
110. Sabbasaṃhārakapañhajātakaṃ
110.
 Sabbasaṃhārako ⟪ sabbasāhārako (ka.) ⟫ natthi, suddhaṃ kaṅgu pavāyati;
Alikaṃ bhāyatiyaṃ dhuttī, saccamāha mahallikāti.
Sabbasaṃhārakapañhajātakaṃ dasamaṃ.
Parosatavaggo ekādasamo.
Tassuddānaṃ –
Saparosata tāyita verī  puna, bhamacakkatha nāgasirivhayano;
Sukhakañca vata sippaka bāhiyā, kuṇḍapūva mahallikakā ca dasāti.
12. Haṃcivaggo
111. Gadrabhapañhajātakaṃ
111.
 Haṃci ⟪ haṃsi (sī. syā.), hañci (?) ⟫ tuvaṃ evamaññasi seyyo, puttena pitāti rājaseṭṭha;
Handassatarassa te ayaṃ, assatarassa hi gadrabho pitāti.
Gadrabhapañhajātakaṃ paṭhamaṃ.
112. Amarādevīpañhajātakaṃ
112.
 Yena sattubilaṅgā ca, diguṇapalāso ca pupphito;
Yena dadāmi ⟪ yenā’dāmi (sī. syā.) ⟫ tena vadāmi, yena na dadāmi ⟪ yena nā’dāmi (sī. syā.) ⟫ na tena vadāmi;
Esa  maggo yavamajjhakassa, etaṃ channapathaṃ vijānāhīti.
Amarādevīpañhajātakaṃ dutiyaṃ.
113. Siṅgālajātakaṃ
113.
 Saddahāsi  siṅgālassa ⟪ sigālassa (sī. syā. pī.) ⟫, surāpītassa brāhmaṇa;
Sippikānaṃ sataṃ natthi, kuto kaṃsasatā duveti.
Siṅgālajātakaṃ tatiyaṃ.
114. Mitacintijātakaṃ
114.
 Bahucintī  appacintī, ubho jāle abajjhare;
Mitacintī pamocesī, ubho tattha samāgatāti.
Mitacintijātakaṃ catutthaṃ.
115. Anusāsikajātakaṃ
115.
 Yāyañña ⟪ yāyaññe (ka.) ⟫ manusāsati, sayaṃ loluppacārinī;
Sāyaṃ vipakkhikā seti, hatā cakkena sāsikāti ⟪ sālikāti (sī. syā. pī.) ⟫.
Anusāsikajātakaṃ pañcamaṃ.
116. Dubbacajātakaṃ
116.
 Atikaramakarācariya , mayhampetaṃ na ruccati;
Catutthe laṅghayitvāna, pañcamāyasi āvutoti.
Dubbacajātakaṃ chaṭṭhaṃ.
117. Tittirajātakaṃ
117.
 Accuggatātilapatā ⟪ atibalatā (sī. syā. pī.), atilapakā (katthaci) ⟫, ativelaṃ pabhāsitā;
Vācā hanati dummedhaṃ, tittiraṃvātivassitanti.
Tittirajātakaṃ sattamaṃ.
118. Vaṭṭakajātakaṃ
118.
 Nācintayanto puriso, visesamadhigacchati;
Cintitassa phalaṃ passa, muttosmi vadhabandhanāti.
Vaṭṭakajātakaṃ aṭṭhamaṃ.
119. Akālarāvijātakaṃ
119.
 Amātāpitarasaṃvaddho ⟪ pitari (sī. pī.), pitu (syā.) ⟫, anācerakule vasaṃ;
Nāyaṃ kālaṃ akālaṃ vā, abhijānāti kukkuṭoti.
Akālarāvijātakaṃ navamaṃ.
120. Bandhanamokkhajātakaṃ
120.
 Abaddhā  tattha bajjhanti, yattha bālā pabhāsare;
Baddhāpi tattha muccanti, yattha dhīrā pabhāsareti.
Bandhanamokkhajātakaṃ dasamaṃ.
Haṃcivaggo ⟪ haṃsivaggo (sī. syā.) ⟫ dvādasamo.
Tassuddānaṃ –
Atha gadrabha sattuva kaṃsasataṃ, bahucinti sāsikāyātikara;
Ativela visesamanācariyova, dhīrāpabhāsaratena dasāti.
13. Kusanāḷivaggo
121. Kusanāḷijātakaṃ
121.
 Kare sarikkho atha vāpi seṭṭho, nihīnako vāpi kareyya eko;
Kareyyumete ⟪ kareyyuṃ te (sī. pī.) ⟫ byasane uttamatthaṃ, yathā ahaṃ kusanāḷi rucāyanti.
Kusanāḷijātakaṃ paṭhamaṃ.
122. Dummedhajātakaṃ
122.
 Yasaṃ  laddhāna dummedho, anatthaṃ carati attano;
Attano ca paresañca, hiṃsāya paṭipajjatīti.
Dummedhajātakaṃ dutiyaṃ.
123. Naṅgalīsajātakaṃ
123.
 Asabbatthagāmiṃ vācaṃ, bālo sabbattha bhāsati;
Nāyaṃ dadhiṃ vedi na ⟪ na vedi (ka.) ⟫ naṅgalīsaṃ, dadhippayaṃ ⟪ dadhimpayaṃ (sī. pī.) ⟫ maññati naṅgalīsanti.
Naṅgalīsajātakaṃ tatiyaṃ.
124. Ambajātakaṃ
124.
 Vāyametheva  puriso, na nibbindeyya paṇḍito;
Vāyāmassa phalaṃ passa, bhuttā ambā anītihanti.
Ambajātakaṃ catutthaṃ.
125. Kaṭāhakajātakaṃ
125.
 Bahumpi so vikattheyya, aññaṃ janapadaṃ gato;
Anvāgantvāna dūseyya, bhuñja bhoge kaṭāhakāti.
Kaṭāhakajātakaṃ pañcamaṃ.
126. Asilakkhaṇajātakaṃ
126.
 Tadevekassa ⟪ tathevekassa (sī. syā. pī. aṭṭha. mūlapāṭho) ⟫ kalyāṇaṃ, tadevekassa pāpakaṃ;
Tasmā sabbaṃ na kalyāṇaṃ, sabbaṃ vāpi na pāpakanti.
Asilakkhaṇajātakaṃ chaṭṭhaṃ.
127. Kalaṇḍukajātakaṃ
127.
 Te desā tāni vatthūni, ahañca vanagocaro;
Anuvicca kho taṃ gaṇheyyuṃ, piva ⟪ pipa (sī. pī.) ⟫ khīraṃ kalaṇḍukāti.
Kalaṇḍukajātakaṃ sattamaṃ.
128. Biḷāravatajātakaṃ
128.
 Yo  ve dhammaṃ dhajaṃ ⟪ dhammadhajaṃ (syā. pī. ka.) ⟫ katvā, nigūḷho pāpamācare;
Vissāsayitvā bhūtāni, biḷāraṃ nāma taṃ vatanti.
Biḷāravatajātakaṃ aṭṭhamaṃ.
129. Aggikabhāradvājajātakaṃ
129.
 Nāyaṃ sikhā puññahetu, ghāsahetu ayaṃ sikhā;
Nāṅguṭṭhagaṇanaṃ yāti, alaṃ te hotu aggikāti.
Aggikabhāradvājajātakaṃ navamaṃ.
130. Kosiyajātakaṃ
130.
 Yathā  vācā ca bhuñjassu, yathā bhuttañca byāhara;
Ubhayaṃ te na sameti, vācā bhuttañca kosiyeti.
Kosiyajātakaṃ dasamaṃ.
Kusanāḷivaggo ⟪ sarikkhavaggo (ka.) ⟫ terasamo.
Tassuddānaṃ –
Kusanāḷisirivhayano ca yasaṃ, dadhi mamba kaṭāhakapañcamako;
Atha pāpaka khīra biḷāravataṃ, sikhi kosiyasavhayanena dasāti.
14. Asampadānavaggo
131. Asampadānajātakaṃ
131.
 Asampadānenitarītarassa, bālassa mittāni kalī bhavanti;
Tasmā harāmi bhusaṃ aḍḍhamānaṃ, mā me mitti jīyittha sassatāyanti.
Asampadānajātakaṃ paṭhamaṃ.
132. Bhīrukajātakaṃ
132.
 Kusalūpadese  dhitiyā daḷhāya ca, anivattitattābhayabhīrutāya ⟪ avatthitattābhayabhīrutāya (sī. syā. pī.) ⟫ ca;
Na rakkhasīnaṃ vasamāgamimhase, sa sotthibhāvo mahatā bhayena meti.
Bhīruka ⟪ pañcagaruka (sī. pī.), pañcabhīruka (syā.), abhayabhīruta§(?) ⟫ jātakaṃ dutiyaṃ.
133. Ghatāsanajātakaṃ
133.
 Khemaṃ yahiṃ tattha arī udīrito ⟪ ari uddharito (ka.) ⟫, dakassa majjhe jalate ghatāsano;
Na ajja vāso mahiyā mahīruhe, disā bhajavho saraṇājja no bhayanti.
Ghatāsanajātakaṃ tatiyaṃ.
134. Jhānasodhanajātakaṃ
134.
 Ye  saññino tepi duggatā, yepi asaññino tepi duggatā;
Etaṃ ubhayaṃ vivajjaya, taṃ  samāpattisukhaṃ anaṅgaṇanti.
Jhānasodhanajātakaṃ catutthaṃ.
135. Candābhajātakaṃ
135.
 Candābhaṃ sūriyābhañca, yodha paññāya gādhati.
Avitakkena jhānena, hoti ābhassarūpagoti.
Candābhajātakaṃ pañcamaṃ.
136. Suvaṇṇahaṃsajātakaṃ
136.
 Yaṃ  laddhaṃ tena tuṭṭhabbaṃ, atilobho hi pāpako;
Haṃsarājaṃ gahetvāna, suvaṇṇā parihāyathāti.
Suvaṇṇahaṃsajātakaṃ chaṭṭhaṃ.
137. Babbujātakaṃ
137.
 Yattheko labhate babbu, dutiyo tattha jāyati;
Tatiyo ca catuttho ca, idaṃ te babbukā bilanti.
Babbujātakaṃ sattamaṃ.
138. Godhajātakaṃ
138.
 Kiṃ te jaṭāhi dummedha, kiṃ te ajinasāṭiyā;
Abbhantaraṃ  te gahanaṃ, bāhiraṃ parimajjasīti.
Godhajātakaṃ aṭṭhamaṃ.
139. Ubhatobhaṭṭhajātakaṃ
139.
 Akkhī bhinnā paṭo naṭṭho, sakhigehe ca bhaṇḍanaṃ;
Ubhato paduṭṭhā kammantā ⟪ paduṭṭhakammanto (sī.), paduṭṭho kammanto (pī.) ⟫, udakamhi thalamhi cāti.
Ubhatobhaṭṭhajātakaṃ navamaṃ.
140. Kākajātakaṃ
140.
 Niccaṃ  ubbiggahadayā, sabbalokavihesakā;
Tasmā nesaṃ vasā natthi, kākānamhāka ⟪ kākānasmāka (sī. syā. pī.) ⟫ ñātinanti.
Kākajātakaṃ dasamaṃ.
Asampadānavaggo cuddasamo.
Tassuddānaṃ –
Itarītara  rakkhasi khemiyo ca, parosatapañhena ābhassaro puna;
Atha haṃsavaruttamababbujaṭaṃ, paṭanaṭṭhaka kākavarena dasāti.
15. Kakaṇṭakavaggo
141. Godhajātakaṃ
141.
 Na  pāpajanasaṃsevī, accantasukhamedhati;
Godhākulaṃ ⟪ godhakkulaṃ (ka.) ⟫ kakaṇṭāva ⟪ kakaṇṭakā (ka.) ⟫, kaliṃ pāpeti attananti.
Godhajātakaṃ paṭhamaṃ.
142. Siṅgālajātakaṃ
142.
 Etañhi te durājānaṃ, yaṃ sesi matasāyikaṃ;
Yassa te kaḍḍhamānassa, hatthā daṇḍo na muccatīti.
Siṅgālajātakaṃ dutiyaṃ.
143. Virocajātakaṃ
143.
 Lasī ca te nipphalitā, matthako ca padālito ⟪ vidālito (sī. pī.) ⟫;
Sabbā te phāsukā bhaggā, ajja kho tvaṃ virocasīti.
Virocajātakaṃ tatiyaṃ.
144. Naṅguṭṭhajātakaṃ
144.
 Bahumpetaṃ  asabbhi ⟪ bahupetamasabbhi (ka.) ⟫ jātaveda, yaṃ taṃ vāladhinābhipūjayāma;
Maṃsārahassa  natthajja maṃsaṃ, naṅguṭṭhampi bhavaṃ paṭiggahātūti.
Naṅguṭṭhajātakaṃ catutthaṃ.
145. Rādhajātakaṃ
145.
 Na  tvaṃ rādha vijānāsi, aḍḍharatte anāgate;
Abyayataṃ ⟪ abyāyataṃ (sī. syā. pī.), abyattataṃ (?) ⟫ vilapasi, virattā kosiyāyaneti.
Rādhajātakaṃ pañcamaṃ.
146. Samuddakākajātakaṃ
146.
 Api nu hanukā santā, mukhañca parisussati;
Oramāma na pārema, pūrateva mahodadhīti.
Samuddakākajātakaṃ chaṭṭhaṃ.
147. Puppharattajātakaṃ
147.
 Nayidaṃ dukkhaṃ aduṃ dukkhaṃ, yaṃ maṃ tudati vāyaso;
Yaṃ sāmā puppharattena, kattikaṃ nānubhossatīti.
Puppharattajātakaṃ sattamaṃ.
148. Siṅgālajātakaṃ
148.
 Nāhaṃ  punaṃ na ca punaṃ, na cāpi apunappunaṃ;
Hatthibondiṃ pavekkhāmi, tathā hi bhayatajjitoti.
Siṅgālajātakaṃ aṭṭhamaṃ.
149. Ekapaṇṇajātakaṃ
149.
 Ekapaṇṇo ayaṃ rukkho, na bhūmyā caturaṅgulo;
Phalena visakappena, mahāyaṃ kiṃ bhavissatīti.
Ekapaṇṇajātakaṃ navamaṃ.
150. Sañjīvajātakaṃ
150.
 Asantaṃ  yo paggaṇhāti, asantaṃ cūpasevati;
Tameva ghāsaṃ kurute, byaggho sañjīvako yathāti.
Sañjīvajātakaṃ dasamaṃ.
Kakaṇṭaka ⟪ pāpasevana (ka.) ⟫ vaggo pannarasamo.
Tassuddānaṃ –
Sukhamedhati daṇḍavaro ca puna, lasi vāladhi pañcamarādhavaro;
Samahodadhi  kattika bondi puna, caturaṅgulabyagghavarena dasāti.
(Uparimo paṇṇāsako.) ⟪ ( ) sīhaḷapotthakeyeva dissati ⟫
Atha vagguddānaṃ –
Apaṇṇakaṃ sīlavaggakuruṅga, kulāvakaṃ atthakāmena pañcamaṃ;
Āsīso itthivaruṇaṃ apāyi, littavaggena te dasa;
Parosataṃ haṃci kusanāḷi ⟪ haṃsi sarikkhaṃ (sabbattha) ⟫, asampadaṃ kakaṇṭakavaggo.
Ekanipātamhilaṅkatanti.
Ekakanipātaṃ niṭṭhitaṃ.
