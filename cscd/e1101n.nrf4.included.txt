

bhagavati  parinibbute pāṭaliputtanagare mahāseno nāma rājā rajjaṃ kāresi dhammiko dhammarājā so pana pitupitāmahādīnaṃ dhanarāsiṃ oloketvā ime imaṃ sāpateyyaṃ pahāya maccuno mukhamupagatā aho saṃsārikānaṃ aññāṇatā dhanaṃ ṭhapetvā attano vināsañca attānaṃ ṭhapetvā dhanavināsañca na jānantīti sampattiyā adhigamañca vināsaṃ cāti sabbaṃ cintetvā dhammañca sutvā paṭiladdhasaddho divase divase dasasahassānaṃ bhikkhūnaṃ madhurena annapānena santappento anekāni puññāni upacinanto ekadivasaṃ raho paṭisallino evaṃ cintesi evaṃ rājaniyogena janassa pīḷanaṃ katvā dinnadānato sahatthena kammaṃ katvā laddhena dinnadānaṃ mahapphalaṃ mahānisaṃsaṃ bhavissati evaṃ mayā kātabbanti so suhadā maccassa rajjaṃ nīyyātetvā attano kaṇiṭṭhikaṃ ādāya kiñci ajānāpetvā aññataravesena nagarā nikkhamma uttaramadhuraṃ nāma nagaraṃ agamāsi tattha mahāvibhavo eko seṭṭhi paṭivasati te seṭṭhino samīpa mupagamma ṭhitā tena kimatthāyāgatāti vutte rājā tava gehe bhatiyā kammaṃ karissāmīti vatvā tenānuññāto tīṇi vassāni kamma makāsi tato ekadivasaṃ seṭṭhi te disvā pakkositvā atīva tumhe sukhumālatarā tathāpi imasmiṃ gehe kammakaraṇena ciraṃ vasittha ettakaṃ kālaṃ kismiñci kammepi kusītattaṃ na paññāyati pageva anācārampi yāgubhattaṃ ṭhapetvā aññaṃ upakārampi mama santikā natthi kenatthena kammaṃ karothāti pucchi rājā tassa vacanaṃ sutvā imasmiṃ janapade sālino manāpabhāvo bahuso sūyati tasmā sālīnamatthāya idhā gatamhāti āha taṃ sutvā tesaṃ tuṭṭho seṭṭhi sālīnaṃ sakaṭasahassaṃ adāsi rājā sāliṃlabhitvā seṭṭhino  evamāha bho imaṃ amhākaṃ nagaraṃ pāpethāti taṃ sutvā seṭṭhi sādhūti vatvā sāliparipuṇṇasakaṭasahassaṃ rañño nagaraṃ pāpesi rājā nagaraṃ gantvā seṭṭhissa nānāvaṇṇavatthahiraññasuvaṇṇādīhi sakaṭe pūretvā paṭipesetvā mettiṃ thiraṃ katvā ābhatavīhayo rājagehe sannicayamakāsi atha rājā katipāhaccayena musalaṃ paggayha sahattheneva vīhiṃ koṭṭeti koṭṭitakoṭṭitaṃ kaṇiṭṭhikā papphoṭeti evaṃ ubhopi taṇḍulānaṃ mahantaṃ rāsiṃ katvā dārūdakādayo āharitvā ambilabhattaṃ pacitvā rājagehe pañcasataāsanāni paññāpetvā kālaṃ ugghosesuṃ āgacchantu ayyā anukampaṃ upādāya mama gehe bhuñjantūti taṃ sutvā pañcasatā bhikkhū ākāsena āgamiṃsu rājā te yāvadatthaṃ parivisi tato tesaṃ antare piyaṃgudīpavāsī eko mahāsivatthero nāma bhattaṃ gahetvā ete maṃ passantūti adhiṭṭhahitvā ākāsena piyaṃgudīpaṃ gantvā bhattaṃ pañcasatānaṃ bhikkhūnaṃ datvā paribhuñci taṃ tassānubhāvena sabbesaṃ yāvadatthaṃ ahosi evaṃ appakenāpi deyyadhammena sappurisā dāyakānaṃ manaṃ pasādetvā patiṭṭhaṃ karontīti vuttañhi

 appakenapi medhāvī dāyakānaṃ manaṃ pati
saddhaṃ vaḍḍhenti candova raṃsinā khīrasāgaraṃ

 aṭṭhāne na niyojentā karontā neva sannidhiṃ
paribhoga makatvāna neva nāsenti paccayaṃ

 na pāpentāca theyyassa na karontā tatheviṇaṃ
vibhajanti susīlesu sayaṃ bhutvāna sīlavāti
atha rājā kaṇiṭṭhikāya saddhiṃ thattheva ṭhito piyaṃgudīpe paribhuñjante pañcasatabhikkhū disvā haṭṭho udaggo ahosi atha  te aparabhāge attanā kataṃ dānavaraṃ anussarantā na cireneva ubhopi sotāpannā ahesuṃti

 na gaṇentāttano dukkhaṃ vihāya mahatiṃ siriṃ
āyatiṃbhavamicchantā sujanevaṃ subhe ratā

 āyāsena kataṃ puññaṃ mahantaphaladāyakaṃ
iti mantvāna medhāvī sahattheneva taṃ kareti


laṅkādīpe kira anurādhapuranagare eko mātugāmo  saddhāsampannā niccaṃ abhayuttaracetiye pupphapūjaṃ karoti athekadivasaṃ sā attano dhītuyā saddhiṃ tasmiṃ cetiye pupphapūjanatthāya  gantvā pupphāsanasālāya udakaṃ apassantī dhītu hatthe pupphacaṅgoṭakaṃ ṭhapetvā ghaṭa mādāya pokkharaṇiṃ agamāsi tato sā dārikā mātari anāgatāyayeva  adhotāsane pupphamuṭṭhiṃgahetvā maṇḍalaṃ katvā pūjetvā evaṃ patthanamakāsi tathā hi

 mahāvīrassa dhīrassa sayambhussa mahesino
tilokaggassa nāthassa bhagavantassa satthuno

 ya mahaṃ pūjayiṃ pupphaṃ tassa kammassa vāhasā
rūpīnaṃ pavarā hessaṃ ārohapariṇāhavā

 maṃ  disvā purisā sabbe mucchantu kāmamucchitā
niccharantu sarīrā me raṃsimālīva raṃsiyo

 hadayaṅgamā kaṇṇasukhā mañjubhāṇī subhā mama
kinnarānaṃ yathā vāṇī evameva pavattatūti
athassā mātā āgamma adhotāsane pūjitāni pupphāni disvā kasmā caṇḍālī adhotāsane bhagavato pupphāni pūjesi ayuttaṃ tayā katanti āha taṃ sutvā sā mātuyā kujjhitvā tvaṃ caṇḍālīti akkosi sā ettakaṃ puññāpuññaṃ katvā aparabhāge tato cutā jambudīpe uttaramadhurāyaṃ ekassa caṇḍālagandhabbabrāhmaṇassa dhītā hutvā nibbatti uttamarūpadharā ahosi tassā sarīrato meghamukhato vijjullatāviya raṃsiyo niccharanti samantā catuhatthaṭṭhāne sarīrappabhāya andhakāre vidhamati mukhato uppalagandho vāyati kāyato candanagandho tassā dvinnaṃ thanāna mantare suvaṇṇavaṇṇaṃ ekaṃ tilakaṃ ahosi tena bālasuriyassa viya pabhā niccharati diṭṭhadiṭṭhā yebhuyyena ummattā viya kāmamadena visaññino honti aho kusalākusalānaṃ ānubhāvo tathā hi

 yena sā kodhasāmātu caṇḍālī iti bhāsitā
tena sā āsi caṇḍālī jegucchā hīnajātikā

 sallakkhetvāna sambuddha guṇaṃ pūjesi yaṃ tadā
tena puññānubhāvena sā bhirūpī manoramā

 yena yena pakārena puññapāpāni yo kare
tassa tassānurūpena morova labhate phalaṃ

 pāpena ca tiracchāne jāyanti kusalena te
vaṇṇapokkharatā hoti morānaṃ kamma mīdisanti
tato  tassā mātāpitaro suvaṇṇatilakāti nāma makaṃsu tasmiṃkira nagare manussā tassā rupadassanenaca savaṇenaca sampattāpi caṇḍāladhītā ayanti paribhavabhayena āvāhaṃ na karonti atha tasmiṃ nagare jeṭṭhacaṇḍālabrāhmaṇassa putto etamatthāya tassā mātāpitunnaṃ santikaṃ vatthābharaṇagandhamālādayo pesesi suvaṇṇatilakaṃ amhākaṃ dadantūti te taṃ pavattiṃ tassā ārocesuṃ sāssa jigucchantī parihāsa makāsi tato brāhmaṇassa putto lajjito rañño santikaṃ gantvā vīṇaṃ muñcetvā gāyamāno evamāha

 lalanā nanānī calalocanānī
taruṇā ruṇānī calitādharāṇī
manujo hi yo nettapiyaṃ karoti
sa tu nīcajātiṃ api no jahāti


 sameti kiṃ deva chamāya mattikā
kadāci cāmīkarajātikāya
sigāladhenu api nīcajātikā
sameti kiṃsīhavarena devāti
evañca pana vatvā deva imasmiṃnagare suvaṇṇatilakā nāmekā caṇḍāladhītā atthi sā samānajātikehi pesitapaṇṇākāraṃ na gaṇhāti kulavanteyeva pattheti kadā nāma kākī suvaṇṇahaṃsena samāgacchati devāti rājā taṃ sutvā tassā pitaraṃ pakkosāpetvā tamatthaṃ vatvā saccaṃ bhaṇeti pucchi sopi saccaṃ deva sā jātisampannameva kāmetīti āha rājā evaṃ sati bhaṇe pañcamadhuranagare uddāḷabrāhmaṇo nāma atthi so jātisampanno mātitoca pititoca anupakkuṭṭho  jegucchā paṭikkūlā etāti mātugāmena saddhiṃ na saṃvasati attano gehato rājagehaṃ gacchantoca āgacchanto ca soḷasakhīrodakaghaṭehi magge siñcāpesi mātugāme disvā kālakaṇṇī mayā diṭṭhāti khīrodakena mukhaṃ dhovati tava dhītā sakkontī tena saddhiṃ saṃvasatu etamatthaṃ tava dhītaraṃ kathehīti āha sopi taṃ sutvā gehaṃ gantvā dhītaraṃ pakkositvā raññā vuttaniyāmeneva tassā kathesi tāya taṃ sutvā sakkontī ahaṃ uddāḷabrāhmaṇena saddhiṃ vasissāmi mā tumhe cintetha papañcampi mā karotha pātova gamissāmīti vutte pitā panassā sādhūti sahassagghanakacittakambalakañcukena dhītu sarīraṃ pārupāpetvā vīṇādituriyabhaṇḍāni gāhāpetvā dhītuyā saddhiṃ addhānamaggaṃ paṭipajji gacchanto antarāmagge aññatarasmiṃ nagare rañño gandhabbaṃ karonto dhītaraṃ piṭṭhipasse nisīdāpetvā gandhabbamakāsi athassa piṭṭhipassanisinnā suvaṇṇatilakā nayanakoṭiyā diṭṭhiṃ pāpentī sarasena taṃ oloketvā pārutakañcukaṃ kiñci apanetvā sarīrappabhaṃ paññāpesi rājā panassā sarīrappabhaṃca rūpasampadaṃca disvā kāmāturo vigatasañño sammūḷho hutvā muhuttena paṭiladdhassāso tassā sassāmikāssāmikabhāvaṃ pucchitvā caṇḍāladhītāti sutvā paribhavabhayena taṃ ānetu masakkonto evarūpaṃ vaṇṇapokkharasampannaṃ itthiratanaṃ alabhantassa me ko attho jīvitenāti socanto paridevanto kāmamucchito kattabbā kattabbaṃ ajānanto asiṃ gahetvā attano sīsaṃ sayameva chinditvā kāla makāsi evameva antarāmagge pañcarājāno tassā rūpasampattimadamattā asinā chinnasīsā jīvitakkhayaṃ pāpuṇiṃsu tathā hi sattā hiraññasuvaṇṇadāsidāsa puttadārādīsu  piyaṃ nissāya kāmena mucchitā anayabyasanaṃ pāpuṇantīti vuttañhetaṃ bhagavatā

 piyato  jāyate soko
piyato jāyate bhayaṃ
piyato vippamuttassa
natthi soko kuto bhayaṃ

 pemato jāyate soko
pemato jāyate bhayaṃ
pemato vippamuttassa
natthi soko kuto bhayaṃ

 ratiyā jāyate soko
ratiyā jāyate bhayaṃ
ratiyā vippamuttassa
natthi soko kuto bhayaṃ

 kāmato jāyate soko
kāmato jāyate bhayaṃ
kāmato vippamuttassa
natthi soko kuto bhayaṃ

 taṇhāya jāyate soko
taṇhāya jāyate bhayaṃ
taṇhāya vippamuttassa
natthi soko kuto bhayaṃ
tato so anukkamena pañcamadhuranagaraṃ gantvā attano āgatabhāvaṃ raññā kathāpetvā tena anuññāto gantvā rājānaṃ addasa tadā uddāḷabrāhmaṇo rañño avidūre kambalabhaddapīṭhe nisinno hoti gandhabbabrāhmaṇopi dhītuyā saddhiṃ gandhabbaṃ kurumāno nisīdi tasmiṃkhaṇe pitu piṭṭhipasse nisinnā suvaṇṇatilakā uddāḷabrāhmaṇo katamoti pucchitvā etasmiṃ bhaddapīṭhe nisinnoṃ esoti sutvā nilāmalalocanehi taṃ olokanti dasanaraṃsinā sambhinnasurattādharena mandahasitaṃ  karontī taṃ oloketvā pārutakañcukaṃ apanetvā sarīrappabhaṃ vissajjesi taṃ disvā brāhmaṇo ummatto sokena paridaḍḍhagatto uṇhavātena pūritamukhanāso assunā kilinnanetto visaññī ahosi tato so muhuttena laddhassāso rogīviya rañño sakāsā apasaranto attano gehaṃ gantvā suhade pakkositvā tesaṃ evamāha bhavantettha

 yo āpade samuppanne
upatiṭṭhati santike
sukhadukkhe samo hoti
so mitto soca ñātako

 yo guṇaṃ bhāsate yassa aguṇañca nigūhati
paṭisedhetya  kattabbā so mitto soca ñātako

 suvaṇṇatilakānāma lalanā kāmalālayā
nīlakkhicaṇḍakaṇḍehi vikhaṇḍesi mano mama

 tassā mukhambuje sattā mama nettamadhubbatā
appampina sarantāmaṃ tatthevā bhiramanti te

 saheva tehi me cittaṃ gataṃ ullaṃghiyuddhato
lajjāgambhīraparikhaṃ dhitipākāramuggataṃ

 sammuyhāmi pamuyhāmi sabbā muyhanti me disā
tassa me saraṇaṃ hotha karotha mama saṅgahanti


 yaṃ tvamācariya patthesi caṇḍālī sā asaṅgamā
kinnu mīḷhena saṃyogo candanassa kadā siyā

 agammagamanā  yāti narānaṃ dūrato sirī
kitticāyu balaṃ buddhi ayasaṃca sa gacchatīti


 na pariccajati lokoyaṃ amejjhe maṇimuttamaṃ
thīratanaṃ yuvāṇī ca dukkulā api gāhiyāti
evañca pana vatvā tassā sassāmikāssāmikabhāvaṃ ñatvā ānethāti āha te tathā akaṃsu tato brāhmaṇo tāya gehaṃ āgatakālato paṭṭhāya cattāro māse rañño upaṭṭhānaṃ neva agamāsi tassa pana brahmaṇassa santike pañcasatarājakumārā nānāvidhāni sippāni uggaṇhanti te taṃ kāraṇaṃ ñatvā suvaṇṇatilakāya vijjamānāya amhākaṃ sippuggahaṇassa antarāyo bhavissati yena kenaci upāyena etaṃ māretuṃ vaṭṭatīti cintetvā te hatthā cariyaṃ pakkositvā lañjaṃ datvā evamāhaṃsu hatthiṃ surāya mattaṃ katvā suvaṇṇatilakaṃ mārehīti tato te sabbe rājaṅgaṇe sannipatitvā dūtaṃ pāhesuṃ ācariyaṃ daṭṭhukāmamhāti tato brāhmaṇena āgantvā nisinnena paṭisanthāraṃ katvā ācariya ācariyāniṃ passitukāmamhāti āhaṃsu atha so suvaṇṇatilakaṃ gahetvā āgacchathāti manusse pesesi te tathā kariṃsu atha tassā vīthimajjhaṃ sampattakāle hatthiṃ vissajjāpesuṃ so soṇḍāya bhūmiyaṃ paharanto  gacchanto upadhāvitvā soṇḍena taṃ ukkhipitvā kumbhe nisīdāpesi tato rājāno tathā taṃ mārāpetu masakkontā puna divase manusse payojetvā rattiyaṃ mārāpesuṃ brāhmaṇopi evarūpaṃ itthiṃ alasitvā jīvanato matameva  seyyoti socanto paridevanto rājaṅgaṇe dārucitakaṃ kārāpetvā aggiṃpavisitvā  matoti evaṃ mātugāmavasaṅgatā mahantaṃ anayabyasanañca maraṇañca pāpuṇantīti vuttañhetaṃ bhagavatā

 māyāvesā  marīcīva
soko rogo cupaddavo
kharāva bandhanā cesā
maccupāso guhāsayo
tāsu yo vissase poso
so naresu narādhamoti

 ayoniso sā purimāya jātiyā
puññaṃ karitvā alabhīdisaṃ gatiṃ
dhīsampayuttaṃ  kusalaṃ karontā
nibbāṇamevābhimukhaṃ karothāti


bhagavati parinibbute jambudīpe tattha tattha bhikkhubhikkhuṇiyo ca upāsakaupāsikāyo ca jayamahābodhiṃ vandissāmīti yebhuyyena gantvā vandanti athā parabhāge bahū bhikkhū saṅgamma mahābodhiṃ vandanatthāya gacchantā aññatarasmiṃ gāmake bhikkhāya caritvā āsanasālaṃ gantvā katabhattakiccā thokaṃ vissamiṃsu tadā tattha ekā kapaṇā duggatitthī tathā nisinnabhikkhū disvā upasaṅkamitvā pañcapatiṭṭhitena vanditvā ekamante ṭhitā ayyā kuhiṃ gacchantīti pucchi bhikkhū taṃ sutvā jayamahābodhissa ānubhāvañca taṃ vandanatthāya attānaṃ gamanañca kathentā evamāhaṃsu

 yatthāsīno  jino jesi sasenaṃ makaraddhajaṃ
hantvā kilesasenañca buddho āsi niruttaro

 yaṃ pūjesi mahāvīro ṭhito pada makopayaṃ
sattarattindivaṃ netta nīlanīrajaraṃsinā

 surāsuranarādīnaṃ nettāli pāḷipātanā
mecakākārapattehi sikhaṇḍīviya bhāti yo

 surapādapova sattānaṃ yaṃ tiṭṭhati mahītale
iha loke paratte ca dadanto icchiticchitaṃ

 yassa purāṇapaṇṇampi patitaṃ yo naro idha
pūjeti tassa so deti bhavabhogaṃ mahīruho

 gandhamālehi salilehi yamupāsati sadā naro
ajjhattañca bahiddhā ca duritaṃ so nihaññati

 yo deti ihalokatthaṃ
yo deti pāralokikaṃ
sampadaṃ jayabodhiṃtaṃ
bhoti gacchāma vandituṃ
taṃ sutvā udaggā somanassajātā bhikkhūnaṃ evamāha ahaṃ bhante parakule bhatiyā kammaṃ karontī dukkhena kasirena jīvikaṃ kappemi svātanāya me taṇḍulanālipi  natthi pageva aññaṃ dhanaṃ imaṃ vinā aññaṃ sāṭakampi natthi kasmā pubbe akatapuññattā tasmā imaṃ bhante sāṭakaṃ mamānuggahāya bodhimhi dhajaṃ bandhathāti yācitvā sāṭakaṃ dhovitvā tesaṃ adāsi bhikkhūpi tassānuggahāya taṃ gahetvā agamaṃsu sā sāṭakaṃ datvā pītipāmojjamānasā gehaṃ gantvā tadaheva rattiyā majjhimayāme satthakavātena upahatā kālaṃ katvā tesaṃ  bhikkhūnaṃ gamanamagge ekasmiṃ ramaṇīye vanasaṇḍe bhummadevatā hutvā nibbattī athassā puññānubhāvena tiyojanike ṭhāne dibbakapparukkhā pāturahaṃsu tatta tatta nānāvirāgadhajapatākā olambanti devaputtā ca devadhītaro ca sabbābharaṇavibhūsitā tatheva dhajapatākādayo gahetvā kīḷanti naccagītādinekāni acchariyāni payojenti atha dutiyadivase tepi bhikkhū bodhimaṇḍalaṃ gacchantā sāyaṇhe taṃ ṭhānaṃ patvā ajja imasmiṃ vanasaṇḍe vasitvā gamissāmāti tattha vāsaṃ upagamiṃsu tato te rattibhāge nānāvaṇṇadhaje ca devatāhi payojiyamānā gītavāditādayo ca tiyojanaṭṭhāne kapparukkhāni ca idaṃ sabbaṃ devissariyaṃ tassānubhāvena nibbattabhāvaṃ disvā vimhitamānasā devadhītaraṃ āmantetvā tvaṃ kena kammena idha nibbattāti pucchiṃsu sā bhikkhū vanditvā añjaliṃ paggayha ṭhitā bhante maṃ na sañjānitthāti āha bhikkhūhi na mayaṃ sañjānāma bhaginīti vutte sā attano sabhāvaṃ kathentī evamāha

 hīyyo āsanasālāya nisīdittha samāgatā
tumhakaṃ santikaṃ gamma yā varākībhivādayi

 yā bodhiṃ pūjanatthāya vatthakaṃ paṭipādayi
sāhaṃ hīyyo cutā āsiṃ rattiyaṃ byādhipīḷitā

 nānāsampattisaṃyuttā nānābhūsanabhūsitā
vimāne ratanā kiṇṇe jātāhaṃ ettha kānane

 hīyyo passittha me gattaṃ rajojallehi saṃkulaṃ
ajja passatha me gattaṃ vaṇṇavantaṃ pabhassaraṃ

 hīyyo passittha me bhante nivatthaṃ malinambaraṃ
ajja passatha me bhante dibbamambaramuttamaṃ

 vikiṇṇaphalitaggehi  kesehi viralā kulaṃ
ūkāgūthapaṭikkūlaṃ hīyyo āsisiraṃ mama

 ajja taṃ parivattitvā mama puññānubhāvato
sunīlamududhammillaṃ kusumā bharaṇabhūsitaṃ

 purā me sakasīsena vahitaṃ dārū dakādikaṃ
puññenāhaṃ ajja mālā bhāraṃ sīse samubbahe

 dhajatthāya mayā hīyyo padinnaṃ thūlasāṭakaṃ
ajja nibbatti me bhonto mahantaṃ dibbasampadaṃ

 jānamānena kattabbaṃ dānādīsu mahapphalaṃ
devaloke manussesu sukhadaṃ dāna muttamanti
taṃ sutvā sabbe bhikkhū acchariyabbhutacittā ahesuṃ sā devatā tassā rattiyā accayena bhikkhū nimantetvā dibbehi khajjabhojjehi sahatthā santappetvā tehi saddhiṃ āgacchantī antarāmagge dānaṃ dadamānā mahābodhiṃ gantvā sabbehi dhajapatākā dīhi ca nānāvidhavaṇṇagandhasampannapupphehi ca dīpadhūpehi ca bodhiṃ pūjetvā bhikkhūnaṃ cīvaratthāya dibbavatthāni datvā āgamma tasmiṃyeva vanasaṇḍe vasantī nānāvidhāni puññāni katvā tāvatiṃsabhavane nibbatti bhikkhūpi taṃ acchariyaṃ tattha tattha pakāsentā bahūjane puññakamme niyojesuṃti

 evaṃ vidhāpi kapaṇā jinasāsanamhi
katvā pasāda matha thūlakucelakena
pūjetva dibbavibhavaṃ alabhīti ñatvā
pūjāparā bhavatha vatthusu tīsu sammāti


amhākaṃ bhagavato parinibbāṇato orabhāge jambudīpe kira pāṭaliputtaṃ nāma nagaraṃ ahosi tattha dhammāsoko nāma mahiddhiko mahānubhāvo āṇācakkavatti rājā rajjaṃ kāreti uddhaṃ ākāsato heṭṭhā pathaviyā yojanappamāṇe sakalajambūdīpe tassa āṇā pavattati tadā sakalajambudīpavāsino ca caturāsīti nagarasahasse rājāno ca attano attano balavāhane gahetvā āgamma dhammāsokamahārañño upaṭṭhānaṃ karonti tasmiṃ samaye devaputtanagare devaputto nāma mahārājā attano balavāhanaṃ gahetvā rañño upaṭṭhānaṃ agamāsi dhammāsoko devaputtamahārājānaṃ disvā madhurapaṭisanthāraṃ katvā tumhākaṃ raṭṭhe bahussutā āgatāgamā mahāguṇavantā ayyā atthīti pucchi taṃ sutvā devaputtarājā atthi deva tasmiṃ nagare sīhakumbhakaṃ nāma mahāvihāraṃ tattha anekasahassabhikkhū viharanti sīlavantā appicchā santuṭṭhā vivekakāmino tesu sāṭṭhakathātipiṭakadharo indaguttatthero nāma tesaṃ pāmokkho ahosi so anekapariyāyena sanarāmarānaṃ bhikkhūnaṃ dhammaṃvaṇṇeti guṇavā attano guṇaṃ nissāya loke pākaṭoti taṃ sutvā rājā tuṭṭhamānaso theraṃ passitukāmo hutvā samma tvameva gantvā theraṃ yācitvā idhā nehīti āha taṃ sutvā devaputtarājā attano hatthassabalavāhanā dimahā senaṅgaparivuto indaguttattherassa santikaṃ gantvā vanditvā ayya ayyaṃ dhammāsokamahārājā daṭṭhukāmoti āha therena sādhūti sampaṭicchite rājā therena sampaṭicchitabhāvaṃ dhammāsokamahārājino pesesi tato dhammāsokamahārājā somanassappatto attano āṇāpavattitaṭṭhāne rājūnaṃ sāsanaṃ pesesi sabbeva therāgamanamaggaṃ  alaṅkarontūti atha te rājāno tuṭṭhapahaṭṭhā attano attano nagare bheriṃ carāpetvā devaputtanagarato yāva pāṭaliputtanagaraṃ etthantare pañcapaṇṇāsayojanikaṃ maggaṃ visamaṃ samaṃ karonto devatānaṃ dibbavīthimiva alaṅkaritvā dhammāsokamahānarindassa evaṃ sāsanaṃ pesesuṃ bhavantettha

 indaguttamahāthera sāmino gamanāya no
maggaṃ alaṅkarontūti mahārājena pesitaṃ

 tato te apanetvāna pāsāṇakaṇṭakādikaṃ
visamaṃ samaṃ karitvāna sammajjitvāna sādhukaṃ

 dhotamuttā samābhāsā okiritvāna vālukā
ussāpitā tattha tattha dussatoraṇapantiyo

 kaladhotahemarambhādi nānātoraṇapantiyo
tathā pupphamayā neka toraṇūparitoraṇā

 tesu tesuca ṭhānesu saṅkhatā kusumagghikā
tatheva gandhatelehi dīpitā dīpapantiyo

 padumuppalasannīra pupphapallava laṅkatā
ṭhapitā ghaṭamālāyo puṇṇā sogandhavārihi

 nilapītā disambhinna patākāhi dhajehi ca
maggassa ubhato passe vanamāsi samākulaṃ

 ketavo uggatā tattha mandamandasamīraṇā
avhayantāva sobhanti brahmoragasurādayo

 nāgacampapunnāga ketakīvakulādihi
padumuppalā dijalajehi mālatī kusumā dihi

 mālādāmehi  nekehi maggamāsi vicittakaṃ
pattharitvā pādapaṭe sittasammattabhūmiyaṃ

 lājādipañcapupphāni vikiriṃsu manoramaṃ
alaṅkaritvā hattassā kusumā bharaṇādihi

 maggālaṅkaraṇatthāya ṭhapitāsuṃ tato tato
tesu tesu ca ṭhānesu bherimaṇḍalamajjhagā

 naccanti cāturā nārī rasabhāvanirantarā
kaṃsavaṃsādipaggayha vajjentānekatantiyo

 gāyanti madhuraṃ gītaṃ gāyantettha layānvitaṃ
maggoso sādhuvādehi bheritantinadehica

 karīnaṃ koñcanādehi hayānaṃ hesitehi ca
nekaviṭaṅkasaṅghehi so karīhi samākulo

 maggassa ubhato passe devakaññūpamā subhā
mālākalāpe paggayha tiṭṭhanti tuṭṭhamānasā

 tathā puṇṇaghaṭe gayha padumuppalasaṃkule
aṭṭhamaṅgalamuggayha tiṭṭhanti pamadā tahiṃ

 sītalūdakasampanna papāhi samalaṅkatā
sinānatthaṃ khatā āsuṃ pokkharañño tahiṃtahiṃ

 tahiṃtahiṃkatā āsuṃ dānasālā manoramā
nicitāsumanekāni dānopakaraṇā tahiṃ

 evaṃ nekavidhā pūjā amhehi paṭipāditā
ṭhapetvāna mahāgaṅgaṃ taṃ jānātu mahīpatīti
taṃ sutvā asokamahārājā gaṅgaṃ alaṅkarothāti soḷasayakkhe pesesi te saparivārā tattha gantvā attano  ānubhāvena gaṅgāya anto tigāvutaṭṭhāne udukkhalapāsāṇe ṭhapesuṃ ṭhapetvā thambhe ussāpetvā tulāsaṃghāṭe datvā himavantato rattacandanasāre āharitvā padare santharitvā anekehi pūjāvidhānehi alaṅkaritvā rañño evaṃ sāsanaṃ pesesuṃ bhavantettha

 yamatthāya mayaṃ sabbe mahārājena pesitā
amhehi dāni taṃ sabbaṃ katameva suṇotha taṃ

 gāvutattayagambhīraṃ gaṅgaṃ yojanavitthataṃ
thambhe patiṭṭhapetvāna anagghaṃ rattacandanaṃ

 himavantato haritvāna setuṃ tattha sumāpitaṃ
toraṇā ca ubho passe ratanehi sunimmitā

 puṇṇakumbhaddhajā ceva padīpāvaliyo tathā
ubho passesu ratanāni māpetvālambanānica

 suvaṇṇamaṇimuttādi dāmehi samalaṅkatā
vālukatthāya okiṇṇā dhotamuttā pabhassarā

 tesu tesu ca ṭhānesu ṭhapitāsuṃ mahāmaṇī
nānārāgavitānehi sobhitā setuno pari

 olambitāsuṃ tattheva dibbādikusumādayo
niṭṭhitaṃ idha kātabba yuttaṃ pūjāvidhiṃtu no
devotaṃ paṭijānātu iti vatvāna pesayuṃti
tampi sutvā asoko mahārājā tumheva theraṃ idhānethāti tesaṃyeva sāsanaṃ paṭipesesi te sādhūti indaguttattherassa santikaṃ gantvā vanditvā bhante pāṭaliputtanagarassa gamanāya kāloti āhaṃsu tato thero saṭṭhisahassamattehi  bhikkhusaṅghehi parivuto pañcapaṇṇāsayojanamaggaṃ paṭipajji athāparaṃ devaputtanagaravāsino anekavidhamālāgandhavāsacuṇṇaddhajapatākādīhi anekehi tālāvacarehi naccagītavāditehi pūjetvā agamaṃsu atha thero mahantena pūjāvidhānena jambudīpavāsīhi pūjiyamāno anukkamena candabhāgāya gaṅgāya setuṃ patvā tattha mahantaṃ pūjāvidhānaṃ olokento evaṃ cintesi evaṃ uḷāraṃ pūjāvidhānaṃ idāni jambudīpe nāññassa hoti mayhamevetaṃ kataṃ ahamevetta uttamo appaṭimoti evaṃ seyyassa seyyohamasmīti mānaṃ uppādetvā aṭṭhāsi tasmiṃ khaṇe eko khīṇāsavatthero taṃ mānenupatthaddhacetasā ṭhitaṃ dibbacakkhunā disvā upasaṅkamitvā vanditvā therassa ovadanto evamāha tasmā

 mā mānassa vasī hotha māno bhante vasaṃgataṃ 
anatthado sadā hoti pātetvāna bhavā vaṭe

 māno palālito satto taṇhāpaṭighasaṅgato
makkaṭoragasoṇādi hutvā jāyati jātisu

 mā mānaṃ sāmi pūrehi attānaṃ parisodhaya
aparisuddhā sayo bhikkhu dāyakaṃ na paritosati

 dadantānaṃ sarantānaṃ pūjentānaṃ sace tuvaṃ
mahapphalaṃ mahābhūtiṃ kāmattha hotha nibbaṇāti 
taṃ sutvā thero saṃsāre nibbindo tattheva ṭhito tilakkhaṇaṃ paṭṭhapetvā karajakāyaṃ sammasanto sahapaṭi sambhidāhi arahattaṃ patvāva nikkhami tato dhammāsokamahārājā balavāhanaparivuto mahantena pūjāvidhānena paṭimaggaṃ āgamma vanditvā  tato diguṇaṃ pūjāsakkāraṃ kurumāno mahābhikkhusaṅghena saddhiṃ theraṃ attano nagaraṃ netvā tassa dhammakathaṃ sutvā pasannamānaso pañcasīle patiṭṭhāya mahantaṃ vihāraṃ kāretvā therena sahāgatānaṃ saṭṭhisahassānaṃ bhikkhūnaṃ catupaccayehi upaṭṭhāna makāsi atha thero sāṭṭhakathaṃ piṭakattayaṃ pakāsento tasmiṃ ciraṃ vasitvā tattheva parinibbāyi tato rājā sapariso tassa sarīranikkhepaṃ kāretvā dhātuyo gahetvā mahantaṃ cetiyaṃ kārāpesīti

 purātanānaṃ bhuvi puññakamminaṃ
guṇānubhāvena mahenti evaṃ
sadevakā naṃ manasīkarontā
puññaṃ karothā yatane sadā darāti


amhākaṃ bhagavā dasapāramiyo pūretvā anukkamena tusitabhavane nibbatto devehi ārādhito sakkarājakule paṭisandhiṃ gahetvā mātukucchito nikkhanto anukkamena paramābhisambodhiṃ patvā tato paṭṭhāya pañcacattālīsasaṃvaccharāni ṭhatvā caturāsītidhammakkhandhasahassāni desetvā gaṇanapathamatīte satte bhavakantārato santāretvā sabbabuddhakiccāni niṭṭhāpetvā kusinārāyaṃ upavattane mallānaṃ sālavane yamakasālāna mantare uttarasīsakaṃ paññatte mañcake vesākhapuṇṇadivase dakkhiṇena passena sato sampajāno anuṭṭhānaseyyāya nipanno pacchimayāme bhikkhū ovaditvā balavapaccū-sa  samaye mahāpathaviṃkampento anupādisesāya nibbāṇadhātuyā parinibbāyi nibbute pana bhagavati lokanāthe ānandatthero mallarājūnaṃ etaṃ pavattiṃ ārocesi tato kosinārakā ca devabrahmādayo ca sannipatitvā naccagītavāditehi mālāgandhādīhi ca sakkarontā garukarontā mānentā pūjentā celavitānādayo karontā bhagavato sarīraṃ nagaramajjhe yattha makuṭabandhanaṃ nāma mallānaṃ cetiyaṃ tattha netvā cakkavattissa sarīraṃ viya ahatena vatthena veṭhetvā tato vihatena kappāsena veṭhetvāti evaṃ pañcadussayugasatehi veṭhetvā āyasāya teladoṇiyā pakkhipitvā aññissāya āyasāya doṇiyā paṭikujjitvā sabbagandhānaṃ citakaṃ karitvā bhagavato sarīraṃ citakaṃ āropesuṃ atha mahākassapattherena bhagavato pāde sirasā vandite devatānubhāvena citako samantā ekappahāreneva pajjali bhagavato pana sarīre daḍḍhe sumanamakuḷasadisā dhātuyo avasissiṃsu tasmiṃ kira samaye kosalarañño janapade aññatarā gāmavāsikā itthī bhagavati parinibbute sādhukīḷhaṃ āgacchamānā antarāmagge attano sarīre uppannavātarogena upaddutā sādhukīḷhaṃ sampāpuṇituṃ asakkontī satthu āḷāhanaṃ gantvā bhagavato dhātusarīre tīṇi sākhapupphāni pūjetvā pasannamānasā pañcapatiṭṭhitena vanditvā gatā tāya eva rattiyā majjhimayāme kālaṃ katvā tāvatiṃsabhavane tiṃsayojanike kanakavimāne nibbatti tassā pubbakammapakāsanatthaṃ cakkamattāni sākhapupphāni tatta tattha olambanti teheva sabbaṃ vimānaṃ ekobhāsī  ahosi tato sugandhakaraṇḍakaṃ viya ca ahosi sā pana attano sobhaggappattaṃ attabhāvañca vimānasampadañca parivārasampattiyo ca disvā vimhitamānasā pubbe katena  kena me puññakammenā yaṃ laddhāti olokantī bhagavato dhātusarīrasmiṃ pūjitāni tīṇi sākhapupphāni disvā pasannamānasā mahācakkappamāṇaṃ sākhamālaṃ hatthena dhārentī dhātupūjanatthāya agamāsi tadā tattha sannipatitā manussā tassā rūpasampadañca hatte mahantaṃ sākhamālañca disvā vimhitamānasā amma tvaṃ kattha vāsikā kattha panimaṃ pupphaṃ paṭiladdhanti pucchiṃsu taṃ sutvā devadhītā attanā bhagavato dhātusarīrassa pūjitasākhamālattayānubhāvena paṭiladdhasampattiyo ca dibbavimānañca pubbe matakalevaraṃ cāti sabbaṃ tesaṃ dassetvā dhammadesanāvasāne āha

 samāgatā bhavantā bho passantu mama sampadaṃ
katamappena kārena sammāsambuddhadhātuyā

 sākhamālāni tīṇeva hīyyohaṃ munidhātuyā
pūjayitvāna santuṭṭhā nivattā tāya rattiyā

 marantī kharavātena tamahaṃ sucaritaṃ sariṃ
tenāhaṃ puññakammena tāvatiṃsūpagāahuṃ

 tattha me āsi pāsādo tiṃsayojanamuggato
kūṭāgāravarākiṇṇo sākhamālāti  vissuto

 yathā sabbasugandhehi karaṇḍaṃ paribhāvitaṃ
tathā dibbasugandhehi gandhitaṃ bhavanaṃ mama

 cakkamattā sākhapupphā tattha tatthūpalambare 
dibbagandhā pavāyanti madhubbabhanisevitā

 bhassanti ekapupphasmā tumbamattā hi reṇavo
tehi piñjaritā devā kīḷanti ca lalantica

 pīḷandhitvāna  mālādhayā sudibbā bharaṇānica
sahaccharā devaputtā naccagītādibyāvaṭā

 passathemaṃ bhujaṅgā bho sattā mohena pārutā
hīyyo mataṃ paviddhaṃ me pūtibhūtaṃ kalevaraṃ

 puḷavehi samākiṇṇaṃ makkhikāgaṇakīḷitaṃ
kākasoṇādisattāna māhāraṃ kuṇapālayaṃ

 patthenti purisā pubbe anekopāyanena taṃ
daṭṭhumpidāni nicchanti taṇhāyaññāṇatā aho

 lokapajjotakassāhaṃ vimalassa yasassino
dhātuṃ hīyyo mahiṃ sammā ajja sagge patiṭṭhitā

 hitvāne tādisaṃ kāyaṃ laddhaṃdāni mamedisaṃ
dibbattabhāvaṃ sobhāhi bhāsamāna mudikkhatha

 bhāsamānāya me vācaṃ suṇothettha samāgatā
natthevākatapuññassa aṇumattaṃ bhave sukhaṃ

 bindumattampi yo puñña bījaṃ ropeti sāsane
na hā natthaphalaṃ  hoti yāva nibbāṇapattiyāti
evaṃ sā devatā attanā paṭiladdhadibbavibhavaṃ dassetvā janakāyaṃ ovaditvā dibbasākhapupphehi jinadhātuṃ pūjetvā manussānaṃ passantānaṃyeva saddhiṃ vimānena devalokameva agamāsi taṃ disvā mahājano dānādīni puññāni katvā devalokaṃ pūresīti

 evañhi  sā pupphamattena dhātuṃ
pūjetva devesu alattha bhūtiṃ
tumhepi bhonto tidivesu sātaṃ
kāmattha ce kattha puññāni sādhuṃti


amhākaṃ bhagavati parinibbute magadharaṭṭhe macalaṃ nāma mahāgāmaṃ ahosi tattha moriyonāma brāhmaṇo paṭivasati saddho pasanno tassa senānāme kā bhariyā atthi sāpi saddhā pasannā ratanattayesu te ubhopi samaggā sammodamānā bhikkhusaṅghaṃ nimantetvā niccaṃ dānaṃ pavattentā cīvarādicatupaccayehi upaṭṭhahantā sīlaṃ rakkhantā uposathakammaṃ karontā divasaṃ vītināmenti athassa gehe vibhavaṃ yebhuyyena dānādīsu parikkhayamagamāsi tato brāhmaṇī sāmi no gehe dhanaṃ parikkhīṇaṃ kathaṃ dānaṃ pavatteyyāmāti brāhmaṇassa ārocesi tato brāhmaṇo mā bhadde cintesi yenakenaci upāyena dānaṃ patiṭṭhapessāmāti vatvā tasmiṃyeva attano saussāhataṃ pakāsonto āha

 jānamāno hi lokasmiṃ dānassedaṃ phalaṃ iti
na dajjā ko susīlesu appampi divasampati

 saggalokanidānāni dānāni matimā idha
kohināma naro loke na dadeyya hite ratoti
evañca pana vatvā bhadde vanaṃ pavisitvā anekavidhāni paṇṇāni ca phalāni ca pacchipūraṃ āharitvā vikkiṇitvāpi dānaṃ na upacchindissāmāti  vatvā tato paṭṭhāya vanaṃ gantvā paṇṇāni ca phalāni ca āharitvā vikkiṇitvā dānaṃ dento paṭivasati athekadivasaṃ brāhmaṇo vanaṃ paviṭṭho paṇṇehi ca phalehi ca pacchiṃ pūretvā sīsenā dāya gehaṃ āgacchanto pupphaphalapallavehi vinataṃ nekatarugaṇanicitaṃ sammattānekacātakacatuppadanisevitaṃ vippakiṇṇānantapupphapattakiñjakkhacchannavāḷukātalaṃ sandamānasītalā malajalappavāhaṃ akaddamāninnasupatittehi sundaraṃ kandaraṃ disvā pacchiṃ tīre ṭhapetvā otiṇṇo nahāyati tasmiṃ khaṇe tattha ekasmiṃ rukkhe adhivattho devaputto taṃ tattha nahāyantaṃ disvā kinnu kho esa kalyāṇajjhāsayo vā udāhu pāpajjhāsayo sattoti dibbacakkhunā upadhāranto acchariyapuriso eso duggatopi hutvā attano dānappaveṇiyā upacchijjanabhayena vanaṃ gantvā paṇṇāni ca phalāni ca āharitvā dukkhena kasirena jīvikaṃ kappento dānadhammaṃ na upacchindatīti cintetvā tassa guṇādayo paṭicca pacchiyaṃ ṭhapitapaṇṇāni ca phalāni ca sabbāni suvaṇṇāni hontūti adhiṭṭhāsi athassānubhāvena sabbaṃ suvaṇṇaṃ ahobhi atha so suvaṇṇapuṇṇapacchiyaṃ upari suvaṇṇarāsimatthake sabbakāmadadaṃ mahantaṃ maṇiratanaṃ ṭhapetvā antarahito paṭikkamma aṭṭhāsi tato brāhmaṇo nahātvā uttiṇṇo pacchiyaṃ sampuṇṇasuvaṇṇavaṇṇaraṃsinā sambhinnavijjotamānamaṇiratanaṃ disvā kimetaṃti āsaṅkitaparisaṅkito pacchisamīpaṃ gantvā hatthaṃ pasāretuṃ avisahanto aṭṭhāsi taṃ disvā devaputto dissamānasarīrena ṭhatvā mā tvaṃ bhāyi brāhmaṇa mayā etāni nimmitāni gahetvā gacchāhīti āha atha brāhmaṇo devaputtassa kathaṃ sutvā ayaṃ devaputto imaṃ mayā nimmitaṃ gahetvā gacchāti vadati kinnu kho so attano ānubhāvena deti udāhu mayā katapuññenāti pucchissāmi taṃti pañjalikova devaputtaṃ pucchanto āha

 pucchāmi  pañjalī dāni devaputta mahiddhika
dadāsi me suvaṇṇañca kāmadaṃ maṇimuttamaṃ

 nāpi ko no tuvaṃ ñāti
na mitto nopakārako
kiṃ tvaṃ atthavasaṃ disvā
mama dajjāsimaṃ dhanaṃ

 kena tapena sīlena kenācāraguṇena ca
yena dajjāsi me deva kiṃ me sucaritaṃ citaṃ

 kinnu purātanaṃ kammaṃ kena kammena dassasi
athavā taviddhiyā desi taṃ me akkhāhi pucchitoti
tato devaputto na kho panāhaṃ brāhmaṇa devoti paresaṃ kiñci dātuṃ sakkomi tayā pubbe katasucaritānubhāvena nibbattatīti vatvā dibbacakkhunā tassa pubbakammaṃ disvā tassa pakāsento āha

 kassape lokapajjote sambuddhe parinibbute
sabbattha patthaṭaṃ āsi tassa buddhassa sāsanaṃ

 tadā paccantime gāme tvamāsi kuladārako
saddho āsi pasanno ca dāyako kusale rato

 tadā pabbajito eko gacchanto antarāpathe
corehi anubaddhosi acchinnapattacīvaro

 sākhābhaṅgaṃ nivāsetvā pārupitvā tatheva taṃ
antogāmaṃ paviṭṭhosi esamāno pilotike

 tato tvaṃ caramānaṃ taṃ disvā kampitamānaso
vatthayugaṃ adāsi tvaṃ saddahaṃ dānato phalaṃ

 patthodanena  taṃ bhikkhuṃ parivisitvā yathābalaṃ
pesesi abhivādetvā saddhāya suddhamānaso

 imaṃ tvaṃ akarī puññaṃ tuyhetaṃ caritaṃ imaṃ
tassa te puññakammassa amukhyaphala mīdisaṃti
evañca pana vatvā idaṃ te brāhmaṇa dhanaṃ rājādīhi mayā anāharaṇīyaṃ kataṃ tvaṃ aparisaṅkanto gahetvā yathādhippāyaṃ karohi imaṃ kho pana maṇiratanaṃ icchiticchitaṃ pasavati tenāpi ānubhāvena tava dānaṃ anupacchindanto puttadārādayo posehīti anusāsi taṃ sutvā brāhmaṇo tena vuttaniyāmeneva bhikkhusaṅghassa mahādānaṃ dadanto sīlaṃ rakkhanto ciraṃ vasitvā aparabhāge tato cuto devaloke nibbattīti

 evaṃ nihīnāpī dhanena santo
dānanvayaṃ neva pariccajanti
tasmā hi bhonto sati deyyadhamme
mā kattha dānesu pamādabhāvaṃti


ekasmiṃ kira samaye laṅkādīpavāsino saṭṭhimattā bhikkhū jayamahābodhiṃ vanditukāmā ekato mantetvā mahātitthena nāvaṃ āruyha jambudīpaṃ patvā tāmalittipaṭṭhene  otaritvā anukkamena pāṭaliputtanagaraṃ pāpuṇiṃsu atha tasmiṃ  nagare piṇḍāya carante te bhikkhū eko duggatamanusso disvā cirena  mayā diṭṭhā buddhaputtāti somanasso bhariyaṃ pakkositvā bhadde imesaṃ ayyānaṃ dānaṃ dātukāmomhi pubbe no akatapuññattā idāni duggatā jātā imesu puññakkhettesu bījaṃ no ce ropessāma punapi evameva bhavissāmāti vatvā kiṃ me gehe deyyadhammaṃ atthīti pucchi sā taṃ sutvā ghare no sāmi ayyānaṃ kiñci dātabbaṃ na passāmi api ca mama puttaṃ māretvā dānaṃ dātuṃ sakkāti so tassā kathaṃ sutvā bhadde puttaṃ māretvā kiṃ dānaṃ demāti āha tāya taṃ sutvā sāmi kiṃ na jānāsi putte no mate sandiṭṭhasambhattā ñātimittasuhajjā ca amhākaṃ santikaṃ āgacchāntā kiñci paṇṇākāraṃ gahetvā āgacchanti mayaṃ tena paṇṇākārena dānaṃ dassāmāti vutte upāsako sādhu tathā karohīti mātuyā eva bhāramakāsi sā puttaṃ māretuṃ avisahantī āha tathā hi

 kicchā laddhaṃ piyaṃ puttaṃ ammammāti piyaṃ vadaṃ
sunīlanettaṃ subhamuṃ ko pakkamitumicchati

 mātarā māriyantopi mātarameva rodati
māretuṃ taṃ na sakkomi hadayaṃ me pavedhatīti
evañca pana vatvā ahaṃ sāmi na sakkomi puttaṃ māretuṃ tvaṃ mārehīti puttaṃ pitusantikaṃ pesesi atha sopi taṃ māretu masakkonto evamāha vuttañhi

 tāyanti pituno dukkhaṃ puttā puttāti kittitā
pitu dukkhaṃ sukhaṃ puttā dāyādā honti sabbadā

 tasmā  me sadisaṃ puttaṃ pillakaṃ mañjubhāsanaṃ
na sakkomi ahaṃ bhadde jīvitā taṃ viyojituṃ

 ayasañca akittiñca pappoti puttaghātako
pāṇātipātakammampi kāmaṃ so phusate naroti
evañca pana vatvā so tvameva tava puttaṃ mārehīti pesesi evaṃ tena vutte putthassa mārapāṇūpāyaṃ pariyesantā evamāhaṃsu amhe panimaṃ māretuṃ na sakkomi amhākaṃ pacchāgehe mahanto vammiko atthi tasmiṃ eko nāgarājā paṭivasati kumāraṃ tattha pesessāma so taṃ ḍasitvā māressatīti iccete eso kho upāyo evāti cintetvā kumāraṃ pakkositvā añcanā valivalayādīhi maṇḍetvā tassa hatthe geṇḍuṃ  ṭhapetvā tāta pacchāgehe vammikasamīpaṃ gantvā kīḷāti pesesuṃ tato dārako gantvā geṇḍukena kīḷanto vammikabile geṇḍukaṃ pātesi atha so geṇḍukaṃ gaṇhissāmīti vammikasusire hatthaṃ pavesesi tato sappo kujjhitvā susūtisaddaṃ karonto mahantaṃ phaṇaṃ katvā bilato sīsaṃ ukkhipitvā olokento aṭṭhāsi kumārassa hatthato parigalitapāsaṃviya athassa kumāro kiñci ajānanto sappassa gīvaṃ daḷhaṃ gaṇhi athassa mātāpitunnaṃ saddhābalena nāgarājā kumārassa karatale aṭṭhaṃsaṃ icchādāyakaṃ kaṇṭhamaṇiratanaṃ pātesi kumārassa mātāpitaro dvāraṃ nissāya ṭhitā tassa kiriyaṃ olokento taṃ maṇiratanaṃ disvā sīghaṃ gantvā puttaṃ ukkhipitvā hatthato maṇiratanaṃ gaṇhiṃsu tato te taṃ maṇiratanaṃ parisuddhāsane ṭhapetvā upacāraṃ katvā amhākaṃ idañcidañca dethāti abbhukkiriṃsu atha te maṇiratanānubhāvena gehadvāre mahantaṃ maṇḍapaṃ kāretvā vitānādinā maṇḍapaṃ  alaṅkaritvā bhikkhūnaṃ āsanāni paññāpetvā te saṭṭhimatte bhikkhū nisīdāpetvā mahādānaṃ adaṃsu tato nagaravāsino maṇiratanānubhāvaṃ sutvā sannipatiṃsu atha te tesaṃ majjhe attano saddhābalena maṇiratanassa lābhaṃ pakāsetvā imañhi dānatthāyeva pariccajjāmāti ekasmiṃ ṭhāne patiṭṭhāpetvā tenānubhāvena yāvajīvaṃ dānaṃ dadantā sīlaṃ rakkhantā āyupariyosāne devaloke nibbattiṃsūti

 chetvāna pemaṃ api atrajesu
dadanti dānaṃ idha mānusevaṃ
na dadāti ko nāma naro samiddho
dānañhi dānassa phalaṃ sarantoti


atīte kira bārāṇasiyaṃ te bhātikā ekato hutvā madhuṃ vikkiṇantā puttadāre posenti tato tesu eko paccantaṃ gantvā malayavāsīnaṃ  hatthato madhuṃ kiṇitvā  gaṇhāti eko gahitagahitamadhuṃ nagaraṃ āharati eko tena āhaṭāhaṭamadhūni bārāṇasiyaṃ nisīditvā vikkiṇāti tasmiṃ samaye gandhamādanapabbate eko paccekabuddho vaṇarogenā turo ahosi athaññataro paccekabuddho tassa madhunā phāsu bhavissatīti ñatvā gandhamādanapabbateyeva ṭhito  cīvaraṃ pārupitvā ākāsenā gantvā nagaradvāre otaritvā kattha madhuṃ labhāmīti  olokento aṭṭhāsī tadā tasmiṃparakule bhatiṃ katvā jīvamānā ekā ceṭikā ghaṭamādāya udakatthaṃ titthaṃ gacchantī maggā okkamma ghaṭaṃ ṭhapetvā vanditvā ekamantaṃ aṭṭhāsi tadā paccekabuddho bhaginī ettha bhikkhāya carantānaṃ katarasmiṃ ṭhāne madhu labbhatīti pucchi sā tassa kathaṃ sutvā madhuāpaṇassa paññāyanaṭṭhāne ṭhatvā hatthaṃ pasāretvā esa bhante madhuāpaṇoti dassetvā yajjāyaṃ paccekabuddho āpaṇato madhuṃ na labhati mama nivatthavatthakaṃ datvāpi madhuṃ dassāmīti cintetvā olokentī tattheva aṭṭhāsi atha paccekabuddho anupubbena vicaranto  madhuāpaṇaṃ sampāpuṇi tato kuṭimbiko  taṃ disvā hatthato pattaṃ gahetvā ādhārake ṭhapetvā madhughaṭaṃ ādāya pattassa upanāmento sahasā nikkujji tato madhu pattaṃ pūretvā uttaranto puna bhūmiyaṃ pagghari taṃ disvā somanasso vāṇijo evaṃ patthanamakāsi


 tattha pattassa buddhassa vāṇijo so pasādavā
vissandayanto mukhato pattapūraṃ madhuṃ adā

 puṇṇañca uppatītañca patitañca mahītale
disvā madhuṃ pasanno so evaṃ paṇidahī tadā

 jambudīpe ekarajjaṃ dānenānena hotu me
ākāse yojane āṇā bhūmiyaṃ yojanepiti
evañca pana vatvā pattaṃ adāsi paccekabuddho pattaṃ paṭiggahetvā tattheva ṭhito

 icchitaṃ  patthitaṃ tuyhaṃ khippameva samijjhatu
pūrentu citthasaṃkappā cando paṇṇaraso yathā

 icchitaṃ patthitaṃ tuyhaṃ sabbameva samijjhatu
pūrentu cittasaṃkappā maṇijotiraso yathāti
vatvā maṅgalaṃ vaḍḍhetvā agamāsi athantarāmagge ṭhitā ghaṭaceṭikā paccekabuddhābhimukhaṃ gantvā madhuṃ labhittha bhanteti pucchi tena laddhaṃ bhaginīti vutte kiṃ vatvā so adāsīti pucchi paccekabuddho sabbaṃ kathesi sā taṃ sutvā thokaṃ bhante idheva hotha dāsiyā anuggahatthāyāti sīghaṃ gehaṃ gantvā nivatthapiḷotikā attano sāṭakaṃ dhovitvā āharitvā cumbaṭakaṃ katvā paccekabuddhassa adāsi yadā so bhante madhudāyako sakalajambudīpe ekarajjaṃ kāreti tadāhaṃ tassa aggamahesī bhaveyyaṃti vatvā patthanaṃ karontīevamāha

 yadā te madhudo bhante bhūbhujo hoti bhūtale
tassa hessaṃ tadā bhante piyā aggamahesikā

 surūpāca suvāṇīca suyasā subbatā subhā
assaṃ tassa piyācātha manāpā icchadā  sadāti
tassāpi tadā paccekabuddho tatheva hotūti maṅgalaṃ vatvā ākāsena gandhamādanameva agamāsi athāparabhāge te tayopi ekato hutvā madhulokanaṃ karontā taṃ madhughaṭaṃ kuhiṃti pucchiṃsu so tenattanā katakammaṃ vatvā sace tumhe tasmiṃ pattiṃ anumodeyyātha taṃ sādhu no ce madhuagghanakaṃ mama hatthato gaṇhathāti vatvā tehi tato na no attho  madhunā kīdisassetaṃ adāsīti vutte taṃ sutvā itaro paccekabuddhā nāme te gandhamādane vasanti kāsāvaṃ  pārupitvā kule kule bhikkhaṃ caranti santo ete sīlavantāti kathesi atha tesu jeṭṭho brāhmaṇacaṇḍālakāpi kāsāvaṃ paridahitvā caranti nūnāyaṃ caṇḍālakoti maññāmīti āha majjhimo kujjhitvā tava paccekabuddhaṃ parasamudde khipāhīti avoca atha tesaṃ kathaṃ sutvā madhudāyako mā bho tumhe ariyānaṃ mahesakkhānaṃ mahānubhāvānaṃ paccekabuddhānaṃ pharusaṃ kathetha nirayadukkhā na bhāyathātiādinā anekā kārena nivāretvā tesaṃ guṇaṃ pakāsesi taṃ sutvā te ubhopi sādhūti pasannācittā anumodiṃsu aparabhāge te kālaṃ katvā devamanussesu saṃsarantā tattha tattha mahāsampattiyo anubhavitvā amhākaṃ satthu parinibbāṇato dvinnaṃ vassasatānaṃ accayena attano attano sampattaṭṭhāne nibbattiṃsu tena vuttaṃ

 asoko madhudo sandhi mittādevī tu ceṭikā
caṇḍālavādī nigrodho tisso so pāravādikoti
tesu caṇḍālavādī jeṭṭhavāṇijo bindusārarañño jeṭṭhaputtassa sumanarājakumārassa putto hutvā nibbatti tassāyamānupubbīkathā bindusārarañño kira dubbalakāleyeva asokakumāro attanā laddhaṃ ujjeniyā rajjaṃ pahāya āgantvā sabbanagaraṃ attano hatthagataṃ katvā sumanarājakumāraṃ aggahesi taṃ divasameva sumanassa rājakumārassa sumanā nāma devī paripuṇṇagabbhā ahosi sā aññātakavesena nikkhamitvā avidūre aññataraṃ caṇḍālagāmaṃ sandhāya gacchantī jeṭṭhakacaṇḍālassa gehato avidūre nigrodho atthi tasmiṃ rukkhe adhivatthāya devatāya ito ehi sumaneti vadantiyā saddaṃ sutvā tassā samīpaṃ gatā devatā attano ānubhāvena ekaṃ sālaṃ nimmiṇitvā ettha vasāhīti pādāsi sā  taṃ sālaṃ pāvisi gatadivaseyeva sā puttaṃ vijāyi sā tassa nigrodhadevatāya pariggahitattā nigrodhotveva nāmaṃ akāsi jeṭṭhakacaṇḍālo diṭṭhadivasatoppabhuti taṃ attano sāmidhītaraṃ viya maññamāno nibaddhavattaṃ paṭṭhapesi rājadhītā tattha sattavassāni vasi nigrodhakumāropi sattavassiko jāto tadā mahāvaruṇatthero nāma eko arahā dārakassa hetusampadaṃ disvā viharamāno sattavassiko dāni dārako kālo naṃ pabbājetuṃti cintetvā rājadhītāya ārocāpetvā nigrodhakumāraṃ pabbājesi kumāro khuraggeyeva arahattaṃ pāpuṇi tena vuttaṃ mahāvaṃse

 taṃ mahāvaruṇo thero tadā disvā kumārakaṃ
upanissayasampannaṃ arahā pucchi mātaraṃ
pabbājesi khuragge so arahattamapāpuṇīti
so kira ekadivasaṃ pātova sarīraṃ paṭijaggitvā ācariyupajjhāyavattaṃ katvā pattacīvara mādāya mātuupāsikāya gehadvāraṃ gacchāmīti nikkhami mātunivāsaṭṭhānañcassa dakkhiṇadvārena nagaraṃ pavisitvā nagaramajjhena gantvā pācīnadvārena nikkhamitvā gantabbaṃ hoti tena ca samayena asoko dhammarājā pācīnadisābhimukho sīhapañjare caṅkamati taṃ khaṇaṃyeva nigrodho rājaṅgaṇaṃ sampāpuṇi santindriyo santamānaso yugamattaṃ pekkhamāno tena vuttaṃ ekadivasaṃ sīhapañjare ṭhito addasa nigrodhaṃ sāmaṇeraṃ rājaṅgaṇena gacchantaṃ dantaṃ guttaṃ santindriyaṃ iriyāpathasampannanti disvā panassa etadahosi ayaṃ jano sabbopi vikkhittacitto bhantamigapaṭibhāgo ayaṃ pana daharako avikkhitto ativiyassa ālokitavilokitaṃ sammiñjanapasāraṇañca sobhati addhā etassabbhantare lokuttaradhammo bhavissatīti rañño saha  dassaneneva sāmaṇere cittaṃ pasīdi pemaṃ saṇṭhahi kasmā pubbe kira puññakaraṇakāle rañño jeṭṭhakabhātā vāṇijakoyaṃ

 pubbeva  sannivāsena paccuppannahitena vā
evaṃ taṃ jāyate pemaṃ uppalaṃva yathodaketi
atha rājā sañjātapemo sabahumāno sāmaṇeraṃ pakkosathāti amacce pesesi te aticirāyantīti puna dve tayo pesesi turitaṃ āgacchatūti sāmaṇero attano pakatiyā eva agamāsi rājā patirūpāsanaṃ ñatvā nisīdathāti āha so itocito ca viloketvā natthi dāni añño bhikkhūti samussitasetacchattaṃ rājapallaṅkaṃ upasaṅkamitvā pattaṃ gaṇhanatthāya rañño ākāraṃ dassesi rājā taṃ pallaṅkasamīpaṃ gacchantaṃ eva disvā cintesi ajjeva dāni ayaṃ sāmaṇero imassa gehassa sāmiko bhavissatīti sāmaṇero rañño hatthe pattaṃ datvā pallaṅkaṃ abhiruhitvā nisīdi rājā attano atthāya sampāditaṃ sabbaṃ yāgukhajjakabhattavikatiṃ upanāmesi sāmaṇero attano yāpanamattameva sampaṭicchi bhattakiccāvasāne rājā āha satthārā tumhākaṃ dinnaovādaṃ jānāthāti jānāmi mahārāja ekadesenāti tāta mayhampī naṃ kathehīti sādhu mahārājāti rañño anurūpaṃ dhammapaeda appamādavaggaṃ anumodanatthāya abhāsi rājā pana appamādo amatapadaṃ pamādo maccuno padaṃti sutvāva aññātaṃ tāta pariyosāpehīti āha sāmaṇero anumodanā vasāne dvattiṃsadhuvabhattāni  labhitvā puna divase dvattiṃsabhikkhū gahetvā rājantopuraṃ pavisitvā bhattakicca makāsi rājā aññepi dvattiṃsabhikkhū tumhehi saddhiṃsve bhikkhaṃ gaṇhantūti eteneva upāyena divase  divase vaḍḍhāpento saṭṭhisahassānaṃ brāhmaṇaparibbājakānaṃ bhattaṃ upacchinditvā antonivesane saṭṭhisahassānaṃ bhikkhūnaṃ niccabhattaṃ paṭṭhapesi nigrodhattheragateneva pasādena nigrodhattheropi rājānaṃ saparisaṃ tīsu saraṇesu pañcasu sīlesu patiṭṭhāpetvā buddhasāsane pothujjanikena pasādena acalappasādaṃ katvā patiṭṭhāpesi rājāpi asokārāmaṃ nāma mahāvihāraṃ kārāpetvā saṭṭhisahassānaṃ bhikkhūnaṃ niccabhattaṃ paṭṭhapesi sakalajambudīpe caturāsītiyā nagarasahassesu caturāsītivihārasahassāni kārāpesi tena vuttaṃ

 caṇḍālavādidosena
jāto caṇḍālagāmake
pattānumodanā pākā
āse so  hi anāsavoti

madhudāyako pana vāṇijo devalokato cavitvā pupphapure rājakule uppajjitvā piyadāso nāma kumāro hutvā chattaṃ ussāpetvā sakalajambudīpe ekarajjaṃ akāsi kathaṃ
bindusārarājassa ekasataputtā ahesuṃ te sabbe asoko attanā saddhiṃ ekamātikaṃ tissakumāraṃ ṭhapetvā ghātesi ghātento cattāri vassāni anabhisittova rajjaṃ kāretvā catunnaṃ vassānaṃ accayena tathāgatassa parinibbāṇato dvinnaṃ vassasatanaṃ upari aṭṭhārasame vasse sakalajambudīpe ekarajjābhisekaṃ pāpuṇi atha taṃ sakalajambudīpe caturāsītinagarasahasse rājāno āgantvā upaṭṭhahissanti tiṇṇaṃ utūnaṃ anucchavikā tayo pāsādā ahesuṃ eko mahāsappiko  eko moragīvo eko maṅgalo nāma tesu nekanāṭakasahassaparivuto paṭivasati yāssa madhuāpaṇaṃ dassesi sā asandhimittā nāma devaccharaparibhāgā rājadhītā hutvā saṭṭhisahassānaṃ itthīnaṃ jeṭṭhikā dhammāsokarañño aggamahesī ahosi abhisekānantaraṃ tassa imā rājiddhiyo āgatā pathaviyā ca heṭṭhā yojanappamāṇe āṇā pavattati tathā upari ākāse anotattadahato aṭṭhahi kājehi soḷasapānīyaghaṭe divase divase devatā āharanti yato sāsane uppannasaddho hutvā aṭṭhaghaṭe bhikkhusaṅghassa adāsi dve ghaṭe saṭṭhimattānaṃ tepiṭakabhikkhūnaṃ dve ghaṭe aggamahesiyā asandhimittāya cattāro ghaṭe attanā paribhuñci devatā  eva himavantato nāgalatādantakaṭṭhaṃ siniddhaṃ mudukaṃ rasavantaṃ divase divase āharanti tena rañño ca mahesiyā ca soḷasannaṃ nāṭakasahassānañca saṭṭhimattānañca bhikkhusahassānaṃ devasikaṃ dantapoṇakiccaṃ nipphajjati devasikamevassa devatā agadāmalakaṃ agadaharīṭakaṃ suvaṇṇavaṇṇañca gandharasasampannaṃ ambapakkaṃ āharanti chaddantadahato pañcavaṇṇaṃ nivāsanapārupanaṃ pītakavaṇṇaṃ hatthapuñchanakapaṭaṃ  dibbañca pānaṃ āharanti devasikamevassa anulepanagandhaṃ pārupanatthāya asuttamayikaṃ sumanapupphapaṭaṃ mahārahañja añjanaṃ nāgabhavanato nāgarājāno āharanti chaddantadahatoyeva uṭṭhitassa sālino navavāhasahassani divase divase suvā āharanti te mūsikā nitthusakāni karonti ekopi khaṇḍataṇḍulo nāhosi rañño sabbaṭṭhānesu ayameva taṇḍulo paribhogaṃ gacchati madhumakkhikā madhuṃ karonti kammārasālāsu acchā kūṭaṃ paharanti karavīkasakuṇā āgantvā madhurassaraṃ vikūjentā rañño balikammaṃ karonti imāhi iddhīhi samannāgato rājā ekadivasaṃ suvaṇṇasaṅkhalikabandhanaṃ  pesetvā catunnaṃ buddhānaṃ adhigatarūpadassanaṃ kappā yukaṃ mahākālanāgarājānaṃ ānayitvā setacchattassa heṭṭhā mahārahe pallaṅke nisīdāpetvā anekasata vaṇṇehi jalajathalajapupphehi suvaṇṇapupphehi ca pūjaṃ katvā sabbā laṅkārapatimaṇḍitehi soḷasahi nāṭakasahassehi samantato parikkhipitvā anantañāṇassa tāva me saddhammavaracakkavattino sammāsambuddhassa  rūpaṃ imesaṃ akkhīnaṃ āpāthaṃ karohīti vatvā tena nimmitaṃ sakalasarīre vippakiṇṇapuññappabhāvanibbattāsīti anubyañjanapatimaṇḍita dvattiṃsa mahāpurisalakkhaṇa sassirīkatāya vikacakamaluppalapuṇḍarīkapatimaṇḍitamiva salilatalaṃ tārāgaṇaraṃsijālavisaravipphuritasobhāsamujjalamiva gaganatalaṃ nīlapītalohitā dibhedaṃ vicittavaṇṇaraṃsivinaddhabyāmappabhāparikkhepavilāsitāya sañcyāppabhānurāgaindadhanuvijjullatāparikkhittamiva kaṇakagirisikharaṃ nānāvirāgavimalaketumālāsamujjalitacārumatthakasobhanaṃ nayanarasāyanamiva ca brahmadevamanujanāgayakkhagaṇānaṃ buddharūpaṃ passanto sattadivasāni akkhipūjaṃ nāma akāsi rājā kira abhisekaṃ pāpuṇitvā tīṇiyeva saṃvaccharāni bāhirakapāsaṇḍaṃ parigaṇhi catutthe saṃvacchare buddhasāsane pasīdi tassa pana pitā bindusāro brāhmaṇabhatto ahosi so brāhmaṇānañca brāhmaṇajātipāsaṇḍānaṃ paṇḍaraṅgaparibbājakānañca saṭṭhisahassamattānaṃ niccabhattaṃ paṭṭhapesi asokopi pitarā pavattitaṃ dānaṃ attano antopure  tatheva dadamāno ekadivasaṃ sīhapañjare ṭhito te upasamaparibāhirena ācārena bhuñjamāne asaṃyatindriye avinītairiyāpathe disvā cintesi īdisaṃ dānaṃ upaparikkhitvā yuttaṭṭhāne dātuṃ vaṭṭatīti evaṃ cintetvā amacce āha gacchatha bhaṇe attano attano sādhusammate samaṇabrāhmaṇe antopuraṃ abhiharatha dānaṃ dassāmīti amaccā sādhu devāti rañño  paṭissutvā te te paṇḍaraṅgaparibbājakā jīvaka nigaṇṭhādayo ānetvā ime mahārāja amhākaṃ arahantoti āhaṃsu atha rājā antopure uccāvacāni āsanāni paññāpetvā āgacchantūti vatvā āgatāgate āha attano anurūpe āsane nisīdathāti ekacce bhaddapīṭhakesu ekacce phalakapīṭhakesu nisīdiṃsu taṃ disvā rājā natthi etesaṃ anto sāroti ñatvā tesaṃ anurūpaṃ khādanīyabhojanīyaṃ datvā uyyojesi evaṃ gacchante kāle ekadivasaṃ sīhapañjare ṭhito nigrodhasāmaṇeraṃ disvā tasmiṃ gatena pasādena buddhasāsane pasanno saṭṭhisahassamatte pāsaṇḍiye apanetvā saṭṭhisahassamatte bhikkhū bhojento buddhasāsane pasīditvā asokārāmaṃ kāretvā tattha te vasāpento ekadivasaṃ asokārāme saṭṭhisahassabhikkhūnaṃ dānaṃ datvā tesaṃ majjhe nisajja saṅghaṃ catūhi paccayehi pavāretvā imaṃ pañhaṃ pucchi bhante bhagavatā desitadhammo nāma kittako hotīti mahārāja nava aṅgāni khandhato caturāsītidhammakkhandhasahassānīti rājā dhamme pasīditvā ekekaṃ dhammakkhandhaṃ ekekavihārena pūjessāmīti ekadivasameva channavutikoṭikhanaṃ vissajjetvā amacce āṇāpesi ekamekasmiṃ nagare ekamekaṃ vihāraṃ kārentā caturāsītiyā nagarasahassesu caturāsītivihārasahassāni kārāpethāti sayañca asokārāme asokamahāvihāratthāya  kammaṃ paṭṭhapesi saṅgho indaguttattheraṃ nāma mahiddhikaṃ mahānubhāvaṃ khīṇāsavaṃ navakammādhiṭṭhāyakaṃ adāsi thero yaṃ yaṃ na niṭṭhāti taṃ taṃ attano ānubhāvena niṭṭhāpesi evaṃpitīhi saṃvaccharehi vihārakammaṃ niṭṭhāpesi ekadivasameva sabbanagarehi paṇṇāni āgamiṃsu amaccā rañño ārocesuṃ niṭṭhitāni deva caturāsītimahāvihārasahassānīti atha rājā  bhikkhusaṅghaṃ upasaṅkamitvā bhante mayā caturāsītivihārasahassāni kāritāni dhātuyo kuto lacchāmīti pucchi mahārāja dhātunidhānaṃ nāma atthīti suṇoma na pana paññāyati asukaṭṭhāneti rājā rājagahe cetiyaṃ bhindāpetvā dhātuṃ apassanto paṭipākatikaṃ kārāpetvā bhikkhubhikkhuṇiyo upāsakaupāsikāyoti catasso parisā gahetvā vesāliyaṃ gato tatrāpi alabhitvā kapilavatthuṃ gato tatrāpi alabhitvā rāmagāmaṃ gato rāmagāme nāgā cetiyaṃ bhindituṃ nādaṃsu cetiye nipatitakuddālo khaṇḍāvaṇḍaṃ hoti evaṃ tatrāpi alabhitvā allakappaṃ pāvaṃ kusināraṃti sabbacetiyāni bhinditvā dhātuṃ alabhitvā paṭipākatikāni katvā rājagahaṃ gantvā catasso parisā sannipātāpetvā atthi kenaci sutapubbaṃ asukaṭṭhāne dhātunidhānaṃti pucchi tattheko vīsaṃvassa satiko thero asukaṭṭhāne dhātunidhānaṃti na jānāmi mayhaṃ pana pitāmahatthero mayi sattavassikāle mālācaṅgoṭakaṃ gāhāpetvā ehi sāmaṇera asukagacchantare pāsāṇathūpo atthi tattha gacchāmāti gantvā pūjetvā imaṃ ṭhānaṃ upadhāretuṃ vaṭṭati sāmaṇerāti āha ahaṃ etameva jānāmi mahārājāti āha rājā etadeva ṭhānaṃti vatvā gacche harāpetvā pāsāṇathūpaṃ paṃsuṃca apanetvā heṭṭhā sudhābhūmiṃ addasa tato sudhā ca iṭṭhakāyo ca harāpetvā anupubbena pariveṇaṃ oruyha sattaratanavālikaṃ asihatthāni ca kaṭṭharūpakāni samparivattantāni addasa so yakkhadāsake pakkosāpetvā balikammaṃ kārāpetvāpi neva antaṃ passanto devatā namassamāno ahaṃ imā dhātuyo gahetvā caturāsītivihārasahasse nidahitvā sakkāraṃ karomi mā me devatā antarāyaṃ karontūti āha sakko devarājā cārikaṃ caranto taṃ disvā vissakammaṃ āmantetvā tāta asokadhammarājā dhātuyo  nīharissāmīti pariveṇaṃ otiṇṇo gantvā kaṭṭharūpāni nīharāpehīti so pañcacūlakagāmadārakavesena gantvā rañño purato dhanukahattho ṭhatvā hāremi mahārājāti āha hara tātāti saraṃ gahetvā sandhimhiyeva vijjhi sabbaṃ vippakirīyittha atha rājā āviñjane  bandhakuñcikamuddikaṃ gaṇhi maṇikkhandhaṃ passitvā anāgate daḷiddarājāno imaṃ maṇiṃ gahetvā dhātūnaṃ sakkāraṃ karontūti paṇṇe akkharāni disvā kujjhitvā mādisānaṃ pana rājūnaṃ  daḷiddarājāti vattuṃ ayuttaṃti punappunaṃ ghaṭetvā dvāraṃ vivaritvā antogehaṃ paviṭṭho aṭṭhārasavassādhikānaṃ dvinnaṃ vassasatānaṃ upari āropitadīpā tatheva pajjalanti nīluppalapupphāni taṃkhaṇaṃyeva āharitvā āropitāni viya pupphasanthāro taṃ khaṇaṃ santhato viya gandhā taṃ muhuttaṃ piṃsitvā ṭhapitā viya ahesuṃ rājā suvaṇṇapaṭṭaṃ gahetvā anāgate piyadāso nāma kumāro chattaṃ ussāpetvā asoko nāma dhammarājā bhavissati so imā dhātuyo vitthāritā karissatīti vācetvā diṭṭhohaṃ ayyena mahākassapattherenāti vatvā vāmahatthaṃ ābhujitvā dakkhiṇahatthena apphoṭesi so tasmiṃ ṭhāne paricaraṇakadhātumattameva ṭhapetvā sesadhātuyo sabbā gahetvā dhātugharaṃ pubbe pihitanayeneva pidahitvā sabbā yathā pakatiyāyeva kāretvā uparipāsāṇacetiyaṃ patiṭṭhāpetvā caturāsītiyā vihārasahassesu dhātuyo patiṭṭhāpesi athekadivasaṃ rājā vihāraṃ gantvā bhikkhusaṃghaṃ vanditvā ekamante nisinno yadi bhante channavutikoṭidhanaṃ vissajjetvā caturāsītivihārasahassānisacetiyāni kārāpetvāpi ahaṃ na dāyādo añño ko dāyādoti paccayadāyako nāma tvaṃ mahārāja yo pana attano puttañca dhītarañca pabbājeti ayaṃ sāsane dāyādo nāmāti evaṃ vutte  asoko rājā sāsane dāyādabhāvaṃ patthayamāno avidūre ṭhitaṃ mahindakumāraṃ disvā sakkhissasi tāta tvaṃ pabbajituṃti āha kumāro pakatiyā pabbajitukāmo rañño vacanaṃ sutvā ativiya pāmojjajāto pubbajāmi  deva maṃ pabbājetvā sāsane dāyādo hothāti āha tena ca samayena rājadhītā saṃghamittāpi tasmiṃ ṭhāne ṭhitā hoti taṃ disvā āha tvampi amma pabbajituṃ sakkhissasīti sādhu tātāti sampaṭicchi rājā puttānaṃ manaṃ labhitvā pahaṭṭhacitto bhikkhusaṃghaṃ upasaṅkamitvā bhante ime dārake pabbājetvā maṃ sāsane dāyādaṃ karothāti saṅgho rañño vacanaṃ sampaṭicchitvā kumāraṃ moggaliputtatissattherena upajjhāyena mahādevattherena ācariyena pabbajāpesi  majjhantikattherena ācariyena upasampādesi so upasampadāmālakeyeva saha paṭisambhidāhi arahattaṃ pāpuṇi saṅghamittāyapi rājadhītāya ācariyāṇī āyupālattherī nāma  upajjhāyā dhammapālattherī nāma ahosi rājā pana anekākārena buddhasāsanaṃ sobhetvā moggaliputtatissattherassa sahāyena  saṭṭhisahassamatte dussīle titthiye buddhasāsanā uppabbājetvā tatiyadhammasaṃgītiṃ niṭṭhāpesi tasmiṃ kira samāgame bhikkhubhikkhuṇiyo kittakāti  vuttañhi

 tasmiṃ samāgame āsuṃ asītibhikkhukoṭiyo
ahesuṃ satasahassāni tesu khīṇāsavā yatī

 navutisatasahassāni ahū bhikkhuṇiyo tahiṃ
khīṇāsavā sikkhuṇiyo sahassaṃ āsu tāsu cāti
evaṃ  so asoko dhammarājā sakalajambudīpe aggarājā hutvā buddhasāsanaṃ sobhento vihāsi ayaṃ panettha saṅkhepo vitthāro pana mahāvaṃse vuttoti vuttañhi

 sampuṇṇattā ayaṃ tisso cetanāyo madhuppado
sabbattha sabbadā sabba sampattimabhisambhuṇīti
majjhimo pana vāṇijo attano pāravādidosena parasamudde laṅkāyaṃ nibbatti tassevaṃ kathāpaṭipāṭi veditabbā tambapaṇṇidīpe kira muṭasīvo nāma rājā saṭṭhivassāni rajjaṃ kāresi tassa puññapaññāguṇopetā aññamaññaṃ hitesino dasa puttā ahesuṃ dve ca dhītaro sabbe te samaggā sammodamānā vasanti athāparasmiṃ samaye amaccā muṭasīvaraññe kālakate devānaṃpiyatissakumāraṃ abhisiñciṃsu abhisekasamakālamevassa anekāni acchariyāni ahesuṃ tāni pakāsentā mahāvaṃsakathācariyā āhaṃsu

 devānaṃpiyatissoti vissuto dutiyo suto
tesu  bhātusu sabbesu puññapaññādhiko ahu

 devānaṃpiyatisso so rājāsi pituaccaye
tassābhisekena samaṃ bahūnacchariyānahū

 laṅkādīpamhi sakale nidhayo ratanānica
antoṭhitāni uggantvā pathavītalamāruhuṃ

 laṅkādīpasamīpamhi bhinnanāvā gatāni ca
tatra jātāni ca thalaṃ ratanāni samāruhuṃ

 chātapabbatapādamhi tisso ca veḷuyaṭṭhiyo
jātā rathapatodena samānā parimāṇato

 tāsu  ekā latāyaṭṭhi rajatābhā tahiṃ latā
suvaṇṇavaṇṇā rucirā dissantetā manoramā

 ekā kusumayaṭṭhītu kusumāni tahiṃpana
nānāni nānāvaṇṇāni dissantetiphuṭāni ca

 ekā sakuṇayaṭṭhī tu tahiṃpakkhimigā bahū
nānā ca nānāvaṇṇā ca sajīvāviya dissare

 hayagajarathā malakyā valayaṅguliveṭhakā ceva
kakudhaphalā pākatikā icce tā aṭṭha jātiyā

 muttā samuddā uggantvā tīre vaṭṭiviyaṭṭhitā
devānaṃpiyatissassa sabbaṃ puññavijambhitaṃ

 indanīlaṃ veḷuriyaṃ lohitaṅkamaṇī ci me
ratanāni pane tāni muttā tā tāca yaṭṭhiyo
sattāhabbhantareyeva rañño santikamāharuṃti
tena ca samayena devānaṃpiyatissamahārājā ca asoko dhammarājā ca addiṭṭhasahāyā honti tasmā so etāni ratanāni ca aññāni bahūni upāyanāni mama sahāyassa dethāti dhammāsokamahānarindassa paṇṇākāratthāya pesesi sopi taṃ disvā pasīditvā pañcarājakakudhabhaṇḍāni ca aññañca bahupaṇṇākārañca abhisekatthāya pesesi mayhaṃ sahāyaṃ abhisekaṃ karontūti na kevalañcetaṃ āmisapaṇṇākāraṃ imaṃ kira dhammapaṇṇākārampi pesesi

 ahaṃ buddhaṃca dhammaṃca saṃghaṃca saraṇaṃ gato
upasakattaṃ vedesiṃ sakyaputtassa sāsane

 imesu tīsu vatthūsu uttamesu naruttama
cittaṃ pasādayitvāna saddhāya saraṇaṃ vajāti
amaccā  puna laṅkamāgamma rājānaṃ abhisiñciṃsu tena kho pana samayena moggaliputtatissatthero kattha nukho anāgate sāsanaṃ suppatiṭṭhitaṃ bhaveyyāti upaparikkhanto paccantime suppatiṭṭhitaṃ bhavissatīti ñatvā te te there tattha tattha pesetvā mahāmahindattheraṃ gantvā tambapaṇṇidīpaṃ pasādehīti niyojesi sakko ca devānamindo mahāmahindattheraṃ upasaṃkamitvā kālakato bhante muṭasīvo rājā idāni devānaṃpiyatissamahārājā rajjaṃ kāreti sammāsambuddhena ca tumhe byākatā anāgate mahindo nāma bhikkhu tambapaṇṇidīpaṃ pasādessatīti tasmā tiha kho bhante kālo dīpavaraṃ gamanāya ahampi sahāyo bhavissāmīti thero tassa vacanaṃ sampaṭicchitvā attasattamo cetiyapabbatavihārato vehāsaṃ uppatitvā anurādhapurassa puratthimadisāya missakapabbate patiṭṭhahi imaṃ etarahi cetiyapabbatotipi sañjānanti tadā tambapaṇṇiyaṃ ussavadivaso hoti rājā chaṇaṃ karothāti amacce āṇāpetvā cattāḷīsasahassapurisehi parivārito nagaramhā nikkhamitvā missakapabbataṃ pāyāsi migavaṃ kīḷitukāmo atha tasmiṃ pabbate adhivatthā ekā devatā rañño there dassessāmīti rohitamīgavaṇṇena avidūre tiṇapaṇṇāni khādamānā viya carati rājā ayuttaṃ dāni pamattaṃ vijjhituṃti jiyaṃ poṭhesi migo ambatthalamaggaṃ gahetvā palāyituṃ ārabhi rājā taṃ anubandhanto ambatthalameva abhiruhi migopi therānaṃ avidūre antaradhāyi mahindatthero rājānaṃ avidūre āgacchanta maṃyeva rājā passatu mā itareti adhiṭṭhahitvā tissa tissa ito ehīti āha rājā taṃ sutvā cintesi imasmiṃ tambapaṇṇidīpe jāto maṃ tissoti nāmaṃ gahetvā ālapituṃ samattho nāma natthi ayaṃ pana chinnabhinnapaṭadharo bhaṇḍukāsāva vasano maṃ nāmenā lapati ko nukho yaṃ bhavissati manusso amanusso vāti thero āha

 samaṇā  mayaṃ mahārāja dhammarājassa sāvakā
taveva anukampāya jambudīpā idhāgatāti
rājā dhammāsokanarindena pesitasāsanānusārena anussaramāno ayyā nukho āgatāti tāvadeva āyudhaṃ nikkhipitvā ekamantaṃ nisīdi sammodanīyaṃ kathaṃ kathayamāno sāraṇīyaṃ  kathaṃ kurumāno tasmiṃ tānipi cattāḷīsapurisasahassāni āgantvā taṃ parivāresuṃ tadā thero itarepi jane dassesi rājā disvā ime kadā āgatāti pucchi mayā saddhiṃyeva mahārājāti idāni pana jambudīpe aññepi evarūpā samaṇā santīti mahārāja etarahi jambudīpo kāsāvapajjoto isivātapaṭivāto tasmiṃ

 tevijjā iddhippattā ca cetopariññakovidā
khīṇāsavā arahanto bahū buddhassa sāvakāti
rājā taṃ sutvā pasanno ahosi atha thero rukkhopamādinā tassa paññāveyyattiyaṃ ñatvā dhammaṃ desesi sanarāmarehi sādhukāraṃ kārayamāno tena vutthaṃ

 paṇḍitoti viditvāna cullahatthipadopamaṃ
suttantaṃ desayī thero mahīpassa mahāmati 
desanāpariyosāne so saddhiṃ tehi narehi cattāḷīsasahassehi saraṇesu patiṭṭhahīti athassa rājā sve bhante mama gehe bhikkhaṃ gaṇhāthāti yācitvā gantvā nagarañca rājagehañca alaṅkaritvā there nisīdāpetvā paṇītenāhārena parivisitvā anuḷādevippamukhāhi pañcasataitthīhi saddhiṃ ekamantaṃ nisīdi atha thero dhammaratana vassaṃ vassāpesi tato  tā pañcasataitthiyo sotāpattiphalaṃ pāpuṇiṃsu tato hatthisālāyaṃ sahassaṃ nandanavane sahassaṃti evaṃ dutiyadivase aḍḍhateyyāni pāṇasahassāni sotāpattiphale patiṭṭhāpesi tatiyadivase aḍḍhanavappamāṇaṃ pāṇasahassaṃti evaṃ anekasatānaṃ anekasahassānaṃ anekasata sahassānaṃ dhammā mataṃ pāyesi vuttañhi

 mahāmahindasuriyo laṅkāvehāsamajjhago
bodhaneyyambuje kāsi vikāsaṃ dhammaraṃsinā

 mahāmahindacando so laṅkāvehāsamajjhago
bodhesi dhammaraṃsīhi veneyyakumudākare

 mahāmahindamegho so vassaṃ dhammambuvuṭṭhiyā
sādhūnaṃ cittabījesu janesi kusalaṅkureti
atha rājā sumanasāmaṇerena dhammāsokassa hatthato sammāsambuddhaparibhuttapattapūradhātuyo ca sakkassa santikā dakkhiṇakkhakadhātuṃca āharāpetvā  cetiyapabbate thūpaṃ ādiṃkatvā sakalalaṅkādīpe yojane yojane thūpāni kāretvā dakkhiṇakadhātuṃ nidahitvā thūpārāmathūpañca patiṭṭhāpesi atha saṅghamittāya theriyā ānītaṃ jayamahābodhino dakkhiṇamahāsākhaṃ patiṭṭhāpetvā pūjaṃ kāresi sabbo panettha kathāvittharo mahāvaṃsato veditabbo

 pāravādikadosena jātevaṃ parasāgare
pattānumodanā evaṃ laṅkāyaṃ āsi issaro

 pāpampi evaṃ phalatīti mantvā
ñatvāna puññassa phalaṃ idanti
bho yoniso kubbatha puññakamme
gantvāna ye yattha na socayantīti


bhagavati parinibbute laṅkāyaṃ sāsane suppatiṭṭhite tattha hakureḷīti eko gāmo ahosi tatthekā dārikā gāmādārikāhi saddhiṃ tattha tattha kīḷantī viharati tadā gāmasamīpe mahāsobbhaṃ hoti tattheko maruttharukkho sabbadā pāḷiphullova tiṭṭhati manussā buddhapūjanatthaṃ pupphāni viciṇantā udakaṃ ogahetvā rukkhamabhiruyha pupphāni ociṇanti kumārikā te disvā manussā sukhena gantvā pupphāni ociṇantūti ekaṃ sukkhapālibhaddadaṇḍakaṃ āharitvā setuṃ katvā ṭhapesi tato paṭṭhāya manussā tenagantvā pupphāni ociṇanti atha sā tato cutā teneva kusalakammena jambudīpe pāṭaliputtanagare somadattarañño dhītā hutvā nibbatti uttamarūpadharā devaccharapaṭibhāgā ahosi mātāpitaro panassā bodhirājakumārikāti vohariṃsu pubbe katasetuānubhāvena tassā suvīrako nāmeko ākāsagāmī sindhavapotako nibbatti rājadhītuyā pana pitā buddhamāmako dhammamāmako saṅghamāmako hutvā mahantaṃ puññaṃ pasavanto sindhavapotakaṃ disvā puññakaraṇassa me sahāyo laddhoti tuṭṭhamānaso assaṃ abhiruhitvā divasassa tikkhattuṃ gantvā mahābodhiṃ  vandati rājadhītā naṃ disvā pitusantikaṃ gantvā abhiṇhaṃ tāta kuhiṃ gacchasīti pucchi rājā na kiñci kathesi atha sā punappunaṃ pitaraṃ nibandhantī pucchi tato rājā tassāvi karonto evamāha

 amhākaṃ bhagavā pubbe pūrento dasapāramī
adāsi sīsarattakkhi maṃsaṃ jīvitameva ca

 puttadāre ca rajje ca patvā  pāramimatthakaṃ
anappakappakoṭīnaṃ khepetvā kapilavuye

 sakkarājakule jāto loke appaṭipuggalo
sampattacakkavattittaṃ pahantvāna narādhipo

 disvā nimitte caturo nikkhamma abhinikkhamaṃ
bodhimūlamupāgamma nisinno vajirāsane

 sahassabāhuṃ māpetvā nānāyudhasamākulaṃ 
mahābhītikaraṃ vesaṃ kāḷapabbatasādisaṃ

 māpetvāna samāruyha girimekhalavāraṇaṃ
mārasenaṃ samānetvā āgataṃ makaraddhajaṃ

 pāramitābalena taṃ mārasenaṃ palāpiya
yatthāsīno kilesāri sahassaṃ ghātayī jino

 nayanaṃ sujalasekehi sattāhaṃ jinasevitaṃ
pūjitaṃ devabrahmehi siddhoraganarādihi
vandituṃ jayabodhiṃtaṃ gacchāmi satataṃ ahaṃ

 upāsati sadā gantvā yo naro bodhipādapaṃ
gandhodadīpadhūpādi nānāpūjāhi sādhukaṃ

 sa naro nirāmayo hoti paccatte ca parattha ca
pūjito mānito hoti dīghāyu balavā sukhī

 tadatthaṃ patthayantena atthakāmena jantunā
upāsanīyaṃ saddhāya niccaṃ taṃ bodhipādapaṃti
taṃ sutvā kumārikā pītiyā phuṭasarīrā pitaraṃ vanditvā ahampi tāta gacchāmīti āha rājā panassā upaddavabhayena gamanaṃ na icchi tato sā yāvatatiyaṃ pitaraṃ yācitvā raññā anuññātā tato paṭṭhāya pitarā saddhiṃ sindhavamāruyha bodhiṃ vandituṃ satataṃ gacchati athāparabhāge rājā maraṇamañce nipanno cintesi dhītā me nirantaraṃ bodhiupaṭṭhānaṃgacchati etissā anāgate yaṃkiñci bhayaṃ uppajjamānaṃ tato uppajjati tattha me kiṃ kātabbanti tato sindhavaṃ pakkosāpetvā tassa kaṇṇamūle mantento evamāha tāta mama dhītā abhiṇhaṃ tava sahāyaṃ katvā bodhiṃ vandituṃ gacchati tatthassā yaṃkiñci bhayaṃ bhaveyya taṃ nappatirūpaṃ tattha gamanāgamane mama dhītaraṃ rakkheyyāsīti tassa dhītaraṃ paṭipādetvā kālamakāsi tato rājadhītā pitusarīrakiccaṃ kāretvā divasassa tikkhattuṃ assamabhiruyha bodhiupaṭṭhānaṃ gacchati manussā panassā rūpasampattiṃ disvā vimhitamānasā rājārahaṃ vata no idaṃ paṇṇākāraṃ diṭṭhaṃ gantvā rañño ācikkhissāma appeva nāma rājā so kiñci no dadeyyāti cintetvā rañño santikaṃ gantvā vanditvā ṭhitā evamāhaṃsu

 bodhimaṇḍaṃ samāgamma abhiṇhaṃ tuṭṭhamānasā
vandantī yāti kaññekā vijjūva siriyā jalaṃ

 nīladhampillabhārā sā visālāyatalocanā
soṇṇadolābhasavaṇā sāmā subhapayodharā

 sataraṃsīhi sammissa sañcyāmbudasamādharā
tuṅganāsā nīlabhamu hāsabhāsā manoramā

 īdisaṃ  no mahārājā  diṭṭhapubbaṃ kudācanaṃ
ehi tassā siriṃdeva bodhimaṇḍamhi dakkhasīti
taṃ sutvā rājā savaṇasaṃsaggeneva tāya paṭibaddhacitto caturaṅginiṃsenaṃ gahetvā rājadhītaraṃ bodhivandanatthāya āgatakāle bahipākāre senaṃ parikkhipāpetvā gaṇhathetanti manusse niyojesi tato senāpi taṃ gahaṇasajjā aṭṭhāsi rājadhītā te disvā sīghaṃ sindhavaṃ upasaṅkamitvā tassa piṭṭhiyaṃ nisinnā paṇhiyā saññaṃ adāsi so taṃ gahetvā vegena ākāsaṃ pakkhandi sā pana dunnisinnabhāvena assassa vegaṃ sandhāretumasakkontī assapiṭṭhito parigali sindhavo rājadhītaraṃ patamānaṃ disvā rājovādaṃ saramāno vegenāgantvā tassā kese ḍaṃsitvā ukkhipitvā patamānāya tassā piṭṭhiṃdatvā nisīdāpetvā ākāsena taṃ netvā pāṭaliputtanagareyeva patiṭṭhāpesi 

 tiracchānagatāpevaṃ sarantā upakārakaṃ
na jahantīti mantvāna kataññū hontu  pāṇinoti
tato paṭṭhāya sā puññakammaṃ katvā saggaparāyanā ahosīti

 yo yaṃ dumindaṃyatinandanena
sampūjitaṃ pūjayate sa pañño
sa bhogavā hoti anītiko ca
sabbattha so hoti pasattharūpo


laṅkādīpe  rohaṇajapade mahāgāmo nāma ahosi tattha tissavihāraṃ nāma anekasatabhikkhūhi samākiṇṇaṃ anekapariveṇapatimaṇḍitaṃ vihāraṃ ahosi tattheko tisso nāma sāmaṇero paṭivasati so ekasmiṃsamaye janapadacārikaṃ caranto pāsāṇavāpigāme bhikkhaṃ caritvā yāpanamattaṃ bhattaṃ sappinā saddhiṃ labhitvā nikkhamma gāmadvāraṃ patvā mahāgāmābhimukho gacchanto manusse udakaphāsukaṭṭhānaṃ pucchi tehi bhante tumhākaṃ abhimukhe avidūraṭṭhāne kakubandakandaraṃ nāma sandamānasītalodakaṃ dhavalavālukātalaṃ tattha tumhe gantvā nahātvā sītalacchāyāya vālukātale nisinno bhattakiccaṃ katvā gacchathāti vutte sāmaṇero  sādhūti vatvā tattha gantvā phāsukaṭṭhāne nisinno bhattaṃ bhuñjitumārabhi tadā ekena vanakammikena saddhiṃaraññaṃ gatā ekā sunakhī tasmiṃ kandare ekasmiṃ pabbhāraṭṭhāne dārake vijāyitvā chātajjhattā pavedhamānagattā dārakānaṃ samīpenipannā sāmaṇerassa patte āhāragandhaṃ ghāyitvā nipannaṭṭhānato vuṭṭhāya pavedhamānā tassa samīpaṃ āgamma naṅguṭṭhaṃ cālentī aṭṭhāsi sāmaṇero taṃ disvā kampitamānaso attano bhojanatthāya vaṭṭitaṃ pathamālopaṃ tassā purato ṭhapesi tato sā somanassā taṃ bhuñji taṃ disvā tuṭṭho punappunaṃ ālopaṃ karonto tassā bhattaṃ datvā pattaṃ dhovitvā thavikāya pakkhipitvā agamāsi tato sā sunakhī sāmaṇeragatena pasādena tato cutā jambudīpe devaputtanagare rājānaṃ paṭicca tassa mahesiyā kucchimhi paṭisandhiṃ gaṇhitvā dasamāsaccayena mātukucchito nikkhami athassā sikhāmaṅgaladivase sampatte mātāpitaro panassā kuṇḍalāvaṭṭakesattā kuṇḍalāti nāma makaṃsu sā anukkamena soḷasavassuddesikā ahosi tasmiṃ kira samaye tisso sāmaṇero mahābodhiṃ vandissāmīti nāvaṃ abhiruyha jambudīpaṃ gantvā anupubbena devaputtanagaraṃ patvā sunivattho supāruto yugamattadaso bhikkhāya caranto mahāvīthiṃ sampāpuṇi rājadhītā sīhapañjaraṃ ugghāṭetvā antaravīthiṃ olokentī bhikkhantaṃ sāmaṇeraṃ disvā pubbasinehaṃ paṭilabhi tasmiṃkhaṇe tassā jātissarañāṇaṃ ahosi sā kira pubbe bhikkhuṇī hutvā paṇṇasūciyā saddhiṃ potthakañca padīpiyatelañca datvā jātissarā bhaveyyaṃti patthanaṃ ṭhapesi tato sājātiṃ anussarantī sāmaṇerena attano katūpakāraṃ ditvā somanassā naṃ pakkosāpetvā rājagehe āsanaṃ paññāpetvā tattha nisinnaṃ nānaggarasa bhojanena parivisitvā onītapattapāṇiṃ sāmaṇeraṃ upasaṅkamitvā vanditvā ekamantaṃ nisinnā tena saddhiṃ sallapantī evamāha

 na sañjānāsi maṃ dhīra pubbehaṃ tava dāsikā
tenāhaṃ sukhitā āsiṃ tasmā tvamasi issaroti


 natthi me tādisī dāsī na sañjānāmi taṃ ahaṃ
kāsi tvaṃ kassa vā dhītā taṃ me akkhāhi pucchitāti


 sārāpemi tuvaṃ ajja yathā jānāsimaṃ ise
bujjhassu bodhito dāni mayā jātiṃsarantiyā

 pāsāṇavāpigāmamhi tambapaṇṇimhi rohaṇe
bhikkhitvāna tuvaṃ bhante yadā kakubandakandare

 nisīditvāna tvaṃ bhattaṃ bhuttakālaṃ sarissasi
tadāhaṃ sunakhī āsiṃ vijātā laddhagocarā

 dārake  khādituṃ mayha māsannā khudapīḷitā
pavedhamānasabbaṅgā aṭṭhāsiṃ tava santike

 disvā taṃ maṃ tadā bhante vedhamānaṃ bubhukkhitaṃ
chinnabhatto tuvaṃ hutvā mamaṃ bhattena tosayī

 tadāhaṃ muducittena cittaṃ tayi pasādayiṃ
tenāhaṃ puññakammena dutiye attasambhave

 idha rājakule jātā sabbakāmasamiddhinī
cittappasādamattena lokanāthassa sāsane

 tadahupabbajitassāpi īdisā honti sampadā
kīdisaṃ hoti sambuddhe pasādena phalaṃ aho

 aññāni pana kiccāni pahāyāttahite rato
atandito divārattiṃ sarātu ratanattayaṃti
evaṃ sāmaṇerena katūpakāraṃ sārāpetvā bhante tava dāsiyā anuggahaṃ paṭicca idheva vasathāti nimantitvā tena sampaṭicchite mahantaṃ vihāraṃ kārāpetvā sāmaṇeraṃ ādiṃ katvā anekabhikkhusate nimantetvā vihāre vasāpetvā sulabhaṃ katvā catupaccayehi upaṭṭhāsi sāmaṇeropi sunakhiyā dinnadānaṃ anussaritvā tuṭṭho buddhānussatiṃ manasikaronto na cirenava arahattaṃ patvā tasmiṃyeva vihāre vasanto āyupariyosāne tattheva parinibbāyīti

 tiyaddhesu tilokasmiṃ natthi vatthuttayaṃ vinā
sattāna mañña micchattha dāyakaṃ surapādapaṃ



