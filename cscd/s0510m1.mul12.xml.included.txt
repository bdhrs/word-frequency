


 ajjhāyako  mantadharo tiṇṇaṃ vedāna pāragū
abbhokāse ṭhito santo addasaṃ lokanāyakaṃ

 sīhaṃ yathā vanacaraṃ byaggharājaṃva nittasaṃ
tidhāpabhinnamātaṅgaṃ kuñjaraṃva mahesinaṃ

 sereyyakaṃ gahetvāna ākāse ukkhipiṃ  ahaṃ
buddhassa ānubhāvena parivārenti sabbaso 

 adhiṭṭhahi mahāvīro sabbaññū lokanāyako
samantā pupphacchadanā okiriṃsu narāsabhaṃ

 tato sā pupphakañcukā antovaṇṭā bahimukhā
sattāhaṃ chadanaṃ katvā tato antaradhāyatha

 tañca acchariyaṃ disvā abbhutaṃ lomahaṃsanaṃ
buddhe cittaṃ pasādesiṃ sugate lokanāyake

 tena cittappasādena sukkamūlena codito
kappānaṃ satasahassaṃ duggatiṃ nupapajjahaṃ

 pannarasasahassamhi  kappānaṃ pañcavīsati
vītamalā  samānā ca cakkavattī mahabbalā

 paṭisambhidā catasso vimokkhāpi ca aṭṭhime
chaḷabhiññā sacchikatā kataṃ buddhassa sāsanaṃ
itthaṃ sudaṃ āyasmā sereyyako thero imā gāthāyo abhāsitthāti



 himavantassāvidūre  kukkuro nāma  pabbato
vemajjhe tassa vasati brāhmaṇo mantapāragū

 pañca sissasahassāni parivārenti maṃ sadā
pubbuṭṭhāyī ca te āsuṃ mantesu ca visāradā

 buddho  loke samuppanno taṃ vijānātha no bhavaṃ
asītibyañjanānassa bāttiṃsavaralakkhaṇā

 byāmappabho jinavaro ādiccova virocati
sissānaṃ vacanaṃ sutvā brāhmaṇo mantapāragū

 assamā abhinikkhamma disaṃ pucchati sissake 
yamhi dese mahāvīro vasati lokanāyako

 tāhaṃ disaṃ namassissaṃ jinaṃ appaṭipuggalaṃ
udaggacitto sumano pūjesiṃ taṃ tathāgataṃ

 etha  sissā gamissāma dakkhissāma tathāgataṃ
vanditvā satthuno pāde sossāma jinasāsanaṃ

 ekāhaṃ abhinikkhamma byādhiṃ paṭilabhiṃ ahaṃ
byādhinā pīḷito santo sālaṃ vāsayituṃ gamiṃ

 sabbe sisse samānetvā apucchiṃ te tathāgataṃ
kīdisaṃ lokanāthassa guṇaṃ paramabuddhino

 te me puṭṭhā viyākaṃsu yathā dassāvino tathā
sakkaccaṃ buddhaseṭṭhaṃ taṃ desesuṃ  mama sammukhā

 tesāhaṃ vacanaṃ sutvā sakaṃ cittaṃ pasādayiṃ
pupphehi thūpaṃ katvāna tattha kālaṅkato ahaṃ

 te me sarīraṃ jhāpetvā agamuṃ buddhasantikaṃ
añjaliṃ paggahetvāna satthāramabhivādayuṃ

 pupphehi thūpaṃ katvāna sugatassa mahesino
kappānaṃ satasahassaṃ duggatiṃ nupapajjahaṃ

 cattālīsasahassamhi  kappe soḷasa khattiyā
nāmenaggisamā nāma cakkavattī mahabbalā

 vīsakappasahassamhi rājāno cakkavattino
ghatāsanasanāmāva aṭṭhattiṃsa mahīpatī

 paṭisambhidā catasso kataṃ buddhassa sāsanaṃ
itthaṃ  sudaṃ āyasmā pupphathūpiyo thero imā gāthāyo abhāsitthāti



 suvaṇṇavaṇṇo  sambuddho bāttiṃsavaralakkhaṇo
pavanā  abhinikkhanto bhikkhusaṅghapurakkhato 

 mahaccā  kaṃsapātiyā vaḍḍhetvā pāyasaṃ  ahaṃ
āhutiṃ yiṭṭhukāmo so upanesiṃ baliṃ ahaṃ

 bhagavā tamhi samaye lokajeṭṭho narāsabho
caṅkamaṃ susamārūḷho ambare anilāyane

 tañca acchariyaṃ disvā abbhutaṃ lomahaṃsanaṃ
ṭhapayitvā kaṃsapātiṃ vipassiṃ abhivādayiṃ

 tuvaṃ devosi  sabbaññū sadeve sahamānuse
anukampaṃ upādāya paṭigaṇha mahāmuni

 paṭiggahesi bhagavā sabbaññū lokanāyako
mama saṅkappamaññāya satthā loke mahāmuni 

 ekanavutito kappe yaṃ dānamadadiṃ tadā
duggatiṃ nābhijānāmi pāyasassa  idaṃ phalaṃ

 ekatālīsito  kappe buddho nāmāsi khattiyo
sattaratanasampanno cakkavattī mahabbalo

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā pāyasadāyako  thero imā gāthāyo abhāsitthāti



 nisajja  pāsādavare vipassiṃ addasaṃ jinaṃ
kakudhaṃ vilasantaṃva sabbaññuṃ tamanāsakaṃ 

 pāsādassāvidūre ca gacchati lokanāyako
pabhā niddhāvate tassa yathā ca sataraṃsino

 gandhodakañca  paggayha buddhaseṭṭhaṃ samokiriṃ
tena cittappasādena tattha kālaṅkato ahaṃ

 ekanavutito kappe yaṃ gandhodakamākiriṃ
duggatiṃ nābhijānāmi buddhapūjāyidaṃ phalaṃ

 ekattiṃse ito kappe sugandho nāma khattiyo
sattaratanasampanno cakkavattī mahabbalo

 paṭisambhidā catasso kataṃ buddhassa sāsanaṃ
itthaṃ  sudaṃ āyasmā gandhodakiyo thero imā gāthāyo abhāsitthāti



 jāyamāne vipassimhi nimittaṃ byākariṃ ahaṃ
nibbāpayiñca  janataṃ buddho loke bhavissati

 yasmiñca  jāyamānasmiṃ dasasahassi kampati
so dāni bhagavā satthā dhammaṃ deseti cakkhumā

 yasmiñca jāyamānasmiṃ āloko vipulo ahu
so dāni bhagavā satthā dhammaṃ deseti cakkhumā

 yasmiñca jāyamānasmiṃ saritāyo na sandayuṃ 
so dāni bhagavā satthā dhammaṃ deseti cakkhumā

 yasmiñca jāyamānasmiṃ avīcaggi na pajjali
so dāni bhagavā satthā dhammaṃ deseti cakkhumā

 yasmiñca  jāyamānasmiṃ pakkhisaṅgho na saṃcari
so dāni bhagavā satthā dhammaṃ deseti cakkhumā

 yasmiñca jāyamānasmiṃ vātakkhandho na vāyati
so dāni bhagavā satthā dhammaṃ deseti cakkhumā

 yasmiñca  jāyamānasmiṃ sabbaratanāni jotayuṃ 
so dāni bhagavā satthā dhammaṃ deseti cakkhumā

 yasmiñca jāyamānasmiṃ sattāsuṃ padavikkamā
so dāni bhagavā satthā dhammaṃ deseti cakkhumā

 jātamatto  ca sambuddho disā sabbā vilokayi
vācāsabhimudīresi esā buddhāna dhammatā

 saṃvejayitvā janataṃ thavitvā lokanāyakaṃ
sambuddhaṃ abhivādetvā pakkāmiṃ pācināmukho

 ekanavutito kappe yaṃ buddhamabhithomayiṃ
duggatiṃ nābhijānāmi thomanāya idaṃ phalaṃ

 ito navutikappamhi sammukhāthavikavhayo
sattaratanasampanno cakkavattī mahabbalo

 pathavīdundubhi nāma  ekūnanavutimhito
sattaratanasampanno cakkavattī mahabbalo

 aṭṭhāsītimhito  kappe obhāso nāma khattiyo
sattaratanasampanno cakkavattī mahabbalo

 sattāsītimhito kappe saritacchedanavhayo
sattaratanasampanno cakkavattī mahabbalo

 agginibbāpano nāma kappānaṃ chaḷasītiyā
sattaratanasampanno cakkavattī mahabbalo

 gatipacchedano nāma kappānaṃ pañcasītiyā
sattaratanasampanno cakkavattī mahabbalo

 rājā  vātasamo nāma kappānaṃ cullasītiyā
sattaratanasampanno cakkavattī mahabbalo

 ratanapajjalo  nāma kappānaṃ teasītiyā
sattaratanasampanno cakkavattī mahabbalo

 padavikkamano nāma kappānaṃ dveasītiyā
sattaratanasampanno cakkavattī mahabbalo

 rājā vilokano nāma kappānaṃ ekasītiyā
sattaratanasampanno cakkavattī mahabbalo

 girasāroti nāmena kappesītimhi khattiyo
sattaratanasampanno cakkavattī mahabbalo

 paṭisambhidā catasso kataṃ buddhassa sāsanaṃ
itthaṃ sudaṃ āyasmā sammukhāthaviko thero imā gāthāyo abhāsitthāti



 nagare  dhaññavatiyā ahosiṃ brāhmaṇo tadā
lakkhaṇe itihāse ca sanighaṇḍusakeṭubhe

 padako  veyyākaraṇo nimittakovido ahaṃ
mante ca sisse vācesiṃ tiṇṇaṃ vedāna pāragū

 pañca uppalahatthāni piṭṭhiyaṃ ṭhapitāni me
āhutiṃ yiṭṭhukāmohaṃ pitumātusamāgame

 tadā vipassī bhagavā bhikkhusaṅghapurakkhato
obhāsento disā sabbā āgacchati narāsabho

 āsanaṃ paññapetvāna nimantetvā mahāmuniṃ
santharitvāna taṃ pupphaṃ abhinesiṃ sakaṃ gharaṃ

 yaṃ me atthi sake gehe āmisaṃ paccupaṭṭhitaṃ
tāhaṃ buddhassa pādāsiṃ pasanno sehi pāṇibhi

 bhuttāviṃ kālamaññāya pupphahatthamadāsahaṃ
anumoditvāna sabbaññū pakkāmi uttarāmukho

 ekanavutito  kappe yaṃ pupphamadadiṃ tadā
duggatiṃ nābhijānāmi pupphadānassidaṃ phalaṃ

 anantaraṃ ito kappe rājāhuṃ varadassano
sattaratanasampanno cakkavattī mahabbalo

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā kusumāsaniyo thero imā gāthāyo abhāsitthāti



 ajjhāyako mantadharo tiṇṇaṃ vedāna pāragū
himavantassāvidūre vasāmi assame ahaṃ

 aggihuttañca me atthi puṇḍarīkaphalāni ca
puṭake nikkhipitvāna dumagge laggitaṃ mayā

 padumuttaro  lokavidū āhutīnaṃ paṭiggaho
mamuddharitukāmo so bhikkhanto mamupāgami

 pasannacitto sumano phalaṃ buddhassadāsahaṃ
vittisañjanano mayhaṃ diṭṭhadhammasukhāvaho

 suvaṇṇavaṇṇo sambuddho āhutīnaṃ paṭiggaho
antalikkhe ṭhito satthā imaṃ gāthaṃ abhāsatha

 iminā phaladānena cetanāpaṇidhīhi ca
kappānaṃ satasahassaṃ duggatiṃ nupapajjasi

 teneva  sukkamūlena anubhotvāna sampadā
pattomhi acalaṃ ṭhānaṃ hitvā jayaparājayaṃ

 ito sattasate kappe rājā āsiṃ sumaṅgalo
sattaratanasampanno cakkavattī mahabbalo

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā phaladāyako thero imā gāthāyo abhāsitthāti



 pabbate himavantamhi vasāmi pabbatantare
pulinaṃ sobhanaṃ disvā buddhaseṭṭhaṃ anussariṃ

 ñāṇe upanidhā natthi saṅkhāraṃ  natthi satthuno
sabbadhammaṃ abhiññāya ñāṇena adhimuccati

 namo te purisājañña namo te purisuttama
ñāṇena te samo natthi yāvatā ñāṇamuttamaṃ

 ñāṇe cittaṃ pasādetvā kappaṃ saggamhi modahaṃ
avasesesu kappesu kusalaṃ caritaṃ  mayā

 ekanavutito  kappe yaṃ saññamalabhiṃ tadā
duggatiṃ nābhijānāmi ñāṇasaññāyidaṃ phalaṃ

 ito sattatikappamhi  eko pulinapupphiyo
sattaratanasampanno cakkavattī mahabbalo

 paṭisambhidā catasso kataṃ buddhassa sāsanaṃ
itthaṃ sudaṃ āyasmā ñāṇasaññiko thero imā gāthāyo abhāsitthāti



 suvaṇṇavaṇṇo sambuddho vipassī dakkhiṇāraho
purakkhato sāvakehi ārāmā abhinikkhami

 disvānahaṃ buddhaseṭṭhaṃ sabbaññuṃ tamanāsakaṃ
pasannacitto sumano gaṇṭhipupphaṃ  apūjayiṃ

 tena  cittappasādena dvipadindassa tādino
haṭṭho haṭṭhena cittena puna vandiṃ tathāgataṃ

 ekanavutito kappe yaṃ pupphamabhiropayiṃ
duggatiṃ nābhijānāmi buddhapūjāyidaṃ phalaṃ

 ekatālīsito  kappe caraṇo nāma khattiyo
sattaratanasampanno cakkavattī mahabbalo

 paṭisambhidā catasso kataṃ buddhassa sāsanaṃ
itthaṃ sudaṃ āyasmā gaṇṭhipupphiyo  thero imā gāthāyo abhāsitthāti



 himavantassāvidūre  gotamo nāma pabbato
nānārukkhehi sañchanno mahābhūtagaṇālayo

 vemajjhamhi ca tassāsi assamo abhinimmito
purakkhato sasissehi vasāmi assame ahaṃ

 āyantu  me sissagaṇā padumaṃ āharantu me
buddhapūjaṃ karissāmi dvipadindassa tādino

 evanti te paṭissutvā padumaṃ āhariṃsu me
tathā nimittaṃ katvāhaṃ buddhassa abhiropayiṃ

 sisse tadā samānetvā sādhukaṃ anusāsahaṃ
mā kho tumhe pamajjittha appamādo sukhāvaho

 evaṃ  samanusāsitvā te sisse vacanakkhame
appamādaguṇe yutto tadā kālaṅkato ahaṃ

 ekanavutito kappe yaṃ pupphamabhiropayiṃ
duggatiṃ nābhijānāmi buddhapūjāyidaṃ phalaṃ

 ekapaññāsakappamhi rājā āsiṃ jaluttamo
sattaratanasampanno cakkavattī mahabbalo

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā padumapūjako thero imā gāthāyo abhāsitthāti


tassuddānaṃ 
sereyyako pupphathūpi pāyaso gandhathomako
āsani phalasaññī ca gaṇṭhipadumapupphiyo
pañcuttarasatā gāthā gaṇitā atthadassibhi
