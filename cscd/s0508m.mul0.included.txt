


nidānagāthā
sīhānaṃva  nadantānaṃ dāṭhīnaṃ girigabbhare
suṇātha bhāvitattānaṃ gāthā atthūpanāyikā 
yathānāmā yathāgottā yathādhammavihārino
yathādhimuttā sappaññā vihariṃsu atanditā
tattha tattha vipassitvā phusitvā accutaṃ padaṃ
katantaṃ paccavekkhantā imamatthamabhāsisuṃ




 channā  me kuṭikā sukhā nivātā vassa deva yathāsukhaṃ
cittaṃ me susamāhitaṃ vimuttaṃ ātāpī viharāmi vassa devāti
itthaṃ sudaṃ  āyasmā subhūtitthero gāthaṃ abhāsitthāti


 upasanto  uparato mantabhāṇī anuddhato
dhunāti pāpake dhamme dumapattaṃva mālutoti
itthaṃ sudaṃ āyasmā mahākoṭṭhiko  thero gāthaṃ abhāsitthāti


 paññaṃ  imaṃ passa tathāgatānaṃ aggi yathā pajjalito nisīthe
ālokadā cakkhudadā bhavanti ye āgatānaṃ vinayanti kaṅkhanti
itthaṃ sudaṃ āyasmā kaṅkhārevato thero gāthaṃ abhāsitthāti


 sambhireva samāsetha paṇḍitehatthadassibhi
atthaṃ mahantaṃ gambhīraṃ duddasaṃ nipuṇaṃ aṇuṃ
dhīrā samadhigacchanti appamattā vicakkhaṇāti
itthaṃ sudaṃ āyasmā puṇṇo mantāṇiputto  thero gāthaṃ abhāsitthāti


 yo  duddamiyo damena danto dabbo santusito vitiṇṇakaṅkho
vijitāvī apetabheravo hi dabbo so parinibbuto ṭhitattoti
itthaṃ sudaṃ āyasmā dabbo thero gāthaṃ abhāsitthāti


 yo  sītavanaṃ upagā bhikkhu eko santusito samāhitatto
vijitāvī apetalomahaṃso rakkhaṃ kāyagatāsatiṃ dhitimāti
itthaṃ sudaṃ āyasmā sītavaniyo thero gāthaṃ abhāsitthāti


 yopānudī  maccurājassa senaṃ naḷasetuṃva sudubbalaṃ mahogho
vijitāvī apetabheravo hi danto so parinibbuto ṭhitattoti
itthaṃ sudaṃ āyasmā bhalliyo thero gāthaṃ abhāsitthāti


 yo duddamiyo damena danto vīro santusito vitiṇṇakaṅkho
vijitāvī apetalomahaṃso vīro so parinibbuto ṭhitattoti
itthaṃ sudaṃ āyasmā vīro thero gāthaṃ abhāsitthāti


 svāgataṃ na durāgataṃ  nayidaṃ dumantitaṃ mama
saṃvibhattesu dhammesu yaṃ seṭṭhaṃ tadupāgaminti
itthaṃ sudaṃ āyasmā pilindavaccho  thero gāthaṃ abhāsitthāti


 vihari  apekkhaṃ idha vā huraṃ vā yo vedagū samito yatatto
sabbesu dhammesu anūpalitto lokassa jaññā udayabbayañcāti
itthaṃ sudaṃ āyasmā puṇṇamāso thero gāthaṃ abhāsitthāti

tassuddānaṃ 
subhūti  koṭṭhiko thero kaṅkhārevatasammato
mantāṇiputto dabbo ca sītavaniyo ca bhalliyo
vīro pilindavaccho ca puṇṇamāso tamonudoti



 pāmojjabahulo bhikkhu dhamme buddhappavedite
adhigacche padaṃ santaṃ saṅkhārūpasamaṃ sukhanti



 paññābalī sīlavatūpapanno samāhito jhānarato satīmā
yadatthiyaṃ bhojanaṃ bhuñjamāno kaṅkhetha kālaṃ idha vītarāgoti



 nīlabbhavaṇṇā  rucirā sītavārī sucindharā
indagopakasañchannā te selā ramayanti manti



 upajjhāyo  maṃ avaca ito gacchāma sīvaka
gāme  me vasati kāyo araññaṃ me gato mano
semānakopi gacchāmi natthi saṅgo vijānatanti



 pañca chinde pañca jahe pañca cuttari bhāvaye
pañcasaṅgātigo bhikkhu oghatiṇṇoti vuccatīti



 yathāpi bhaddo ājañño naṅgalāvattanī sikhī
gacchati appakasirena evaṃ rattindivā mama
gacchanti appakasirena sukhe laddhe nirāmiseti



 middhī  yadā hoti mahagghaso ca niddāyitā samparivattasāyī
mahāvarāhova nivāpapuṭṭho punappunaṃ gabbhamupeti mandoti



 ahu  buddhassa dāyādo bhikkhu bhesakaḷāvane
kevalaṃ aṭṭhisaññāya apharī pathaviṃ  imaṃ
maññehaṃ kāmarāgaṃ so khippameva pahissatīti 



 udakaṃ  hi nayanti nettikā usukārā namayanti  tejanaṃ
dāruṃ  namayanti tacchakā attānaṃ damayanti subbatāti



 maraṇe me bhayaṃ natthi nikanti natthi jīvite
sandehaṃ nikkhipissāmi  paṭissatoti 


tassuddānaṃ 
cūḷavaccho mahāvaccho vanavaccho ca sīvako
kuṇḍadhāno ca belaṭṭhi dāsako ca tatopari
siṅgālapitiko thero kulo ca ajito dasāti



 nāhaṃ bhayassa bhāyāmi satthā no amatassa kovido
yattha bhayaṃ nāvatiṭṭhati tena maggena vajanti bhikkhavoti



 nīlā  sugīvā sikhino morā kārambhiyaṃ  abhinadanti
te sītavātakīḷitā  suttaṃ jhāyaṃ  nibodhentīti



 ahaṃ  kho veḷugumbasmiṃ bhutvāna madhupāyasaṃ
padakkhiṇaṃ sammasanto 
sānuṃ paṭigamissāmi vivekamanubrūhayanti



 anuvassiko pabbajito 
tisso vijjā anuppattā kataṃ buddhassa sāsananti



 obhāsajātaṃ phalagaṃ cittaṃ yassa abhiṇhaso
tādisaṃ bhikkhumāsajja kaṇha dukkhaṃ nigacchasīti



 sutvā subhāsitaṃ vācaṃ buddhassādiccabandhuno
paccabyadhiṃ hi nipuṇaṃ vālaggaṃ usunā yathāti



 dabbaṃ  kusaṃ poṭakilaṃ usīraṃ muñjapabbajaṃ
urasā panudissāmi vivekamanubrūhayanti



 kacci  no vatthapasuto kacci no bhūsanārato
kacci sīlamayaṃ gandhaṃ kiṃ tvaṃ vāyasi  netarā pajāti



 samunnamayamattānaṃ usukārova tejanaṃ
cittaṃ  ujuṃ karitvāna avijjaṃ bhinda hāritāti



 ābādhe me samuppanne sati me udapajjatha
ābādho me samuppanno kālo me nappamajjitunti


tassuddānaṃ 
nigrodho cittako thero gosālathero sugandho
nandiyo abhayo thero thero lomasakaṅgiyo
jambugāmikaputto ca hārito uttiyo isīti



 phuṭṭho  ḍaṃsehi makasehi araññasmiṃ brahāvane
nāgo saṃgāmasīseva 



 ajaraṃ  jīramānena tappamānena nibbutiṃ
nimiyaṃ  paramaṃ santiṃ yogakkhemaṃ anuttaranti



 yathāpi  ekaputtasmiṃ piyasmiṃ kusalī siyā
evaṃ sabbesu pāṇesu sabbattha kusalo siyāti



 anāsannavarā etā niccameva vijānatā
gāmā araññamāgamma tato gehaṃ upāvisi 
tato uṭṭhāya pakkāmi anāmantetvā  posiyoti



 sukhaṃ sukhattho labhate tadācaraṃ kittiñca pappoti yasassa vaḍḍhati
yo ariyamaṭṭhaṅgikamañjasaṃ ujuṃ bhāveti maggaṃ amatassa pattiyāti



 sādhu  sutaṃ sādhu caritakaṃ sādhu sadā aniketavihāro
atthapucchanaṃ padakkhiṇakammaṃ etaṃ sāmaññamakiñcanassāti



 nānājanapadaṃ yanti vicarantā asaññatā
samādhiñca virādhenti kiṃsu raṭṭhacariyā karissati
tasmā vineyya sārambhaṃ jhāyeyya apurakkhatoti



 yo  iddhiyā sarabhuṃ aṭṭhapesi so gavampati asito anejo
taṃ sabbasaṅgātigataṃ mahāmuniṃ devā namassanti bhavassa pāragunti



sattiyā viya omaṭṭho ḍayhamānova  matthake
kāmarāgappahānāya sato bhikkhu paribbajeti



 sattiyā  viya omaṭṭho ḍayhamānova matthake
bhavarāgappahānāya sato bhikkhu paribbajeti


tassuddānaṃ 
gahvaratīriyo  suppiyo sopāko ceva posiyo
sāmaññakāni kumāputto kumāputtasahāyako
gavampati tissatthero vaḍḍhamāno mahāyasoti



 vivaramanupatanti  vijjutā vebhārassa ca paṇḍavassa ca
nagavivaragato ca jhāyati putto appaṭimassa tādinoti



 cāle  upacāle sīsūpacāle   patissatā  nu kho viharatha
āgato vo vālaṃ viya vedhīti



 sumuttiko sumuttiko sāhu sumuttikomhi tīhi khujjakehi
asitāsu mayā naṅgalāsu mayā khuddakuddālāsu mayā
yadipi idhameva idhameva atha vāpi alameva alameva
jhāya sumaṅgala jhāya sumaṅgala appamatto vihara sumaṅgalāti



 mataṃ vā amma rodanti yo vā jīvaṃ na dissati
jīvantaṃ maṃ amma passantī kasmā maṃ amma rodasīti



 yathāpi  bhaddo ājañño khalitvā patitiṭṭhati
evaṃ  dassanasampannaṃ sammāsambuddhasāvakanti



 saddhāyāhaṃ pabbajito agārasmānagāriyaṃ
 ca me vuḍḍhā cittañca susamāhitaṃ
kāmaṃ karassu rūpāni neva maṃ byādhayissasīti 



 namo  te buddha vīratthu vippamuttosi sabbadhi
tuyhāpadāne viharaṃ viharāmi anāsavoti



 yato ahaṃ pabbajito agārasmānagāriyaṃ
nābhijānāmi saṅkappaṃ anariyaṃ dosasaṃhitanti



 cihacihābhinadite  sippikābhirutehi ca
na me taṃ phandati cittaṃ ekattanirataṃ hi meti



 dharaṇī  ca siñcati vāti māluto vijjutā carati nabhe
upasamanti vitakkā cittaṃ susamāhitaṃ mamāti


tassuddānaṃ 
sirīvaḍḍho revato thero sumaṅgalo sānusavhayo 
ramaṇīyavihārī ca samiddhiujjayasañjayā
rāmaṇeyyo ca so thero vimalo ca raṇañjahoti



 vassati  devo yathā sugītaṃ channā me kuṭikā sukhā nivātā
cittaṃ susamāhitañca mayhaṃ atha ce patthayasi pavassa devāti



 vassati devo yathā sugītaṃ channā me kuṭikā sukhā nivātā
 atha ce patthayasi pavassa devāti



 vassati devo yathā sugītaṃ channā me kuṭikā sukhā nivātā
tassaṃ viharāmi appamatto atha ce patthayasi pavassa devāti



 vassati  devo yathā sugītaṃ channā me kuṭikā sukhā nivātā
tassaṃ viharāmi adutiyo atha ce patthayasi pavassa devāti



 āsandiṃ  kuṭikaṃ katvā ogayha añjanaṃ vanaṃ
tisso vijjā anuppattā kataṃ buddhassa sāsananti



 ko  kuṭikāyaṃ bhikkhu kuṭikāyaṃ vītarāgo susamāhitacitto
evaṃ jānāhi āvuso amoghā te kuṭikā katāti



 ayamāhu purāṇiyā kuṭi aññaṃ patthayase navaṃ kuṭiṃ
āsaṃ kuṭiyā virājaya dukkhā bhikkhu puna navā kuṭīti



 ramaṇīyā me kuṭikā saddhādeyyā manoramā
na me attho kumārīhi yesaṃ attho tahiṃ gacchatha nāriyoti



 saddhāyāhaṃ  pabbajito araññe me kuṭikā katā
appamatto ca ātāpī sampajāno patissatoti 



 te me ijjhiṃsu saṅkappā yadattho pāvisiṃ kuṭiṃ
vijjāvimuttiṃ paccesaṃ mānānusayamujjahanti


tassuddānaṃ 
godhiko  ca subāhu ca valliyo uttiyo isi
añjanavaniyo thero duve kuṭivihārino
ramaṇīyakuṭiko ca kosalavhayasīvalīti



 passati  passo passantaṃ apassantañca passati
apassanto apassantaṃ passantañca na passatīti



 ekakā  mayaṃ araññe viharāma apaviddhaṃva vanasmiṃ dārukaṃ
tassa me bahukā pihayanti nerayikā viya saggagāminanti



 cutā  patanti patitā giddhā ca punarāgatā
kataṃ kiccaṃ rataṃ rammaṃ sukhenanvāgataṃ sukhanti



 dumavhayāya uppanno jāto paṇḍaraketunā
ketuhā  ketunāyeva mahāketuṃ padhaṃsayīti



 ukkhepakatavacchassa saṅkalitaṃ bahūhi vassehi
taṃ bhāsati gahaṭṭhānaṃ sunisinno uḷārapāmojjoti



 anusāsi  mahāvīro sabbadhammāna pāragū
tassāhaṃ dhammaṃ sutvāna vihāsiṃ santike sato
tisso vijjā anuppattā kataṃ buddhassa sāsananti



 kilesā jhāpitā mayhaṃ bhavā sabbe samūhatā
vikkhīṇo jātisaṃsāro natthi dāni punabbhavoti



 adhicetaso appamajjato munino monapathesu sikkhato
sokā na bhavanti tādino upasantassa sadā satīmatoti



 sutvāna  dhammaṃ mahato mahārasaṃ sabbaññutaññāṇavarena desitaṃ
maggaṃ papajjiṃ  amatassa pattiyā so yogakkhemassa pathassa kovidoti



 sīlameva  idha aggaṃ paññavā pana uttamo
manussesu ca devesu sīlapaññāṇato jayanti


tassuddānaṃ  
vappo ca vajjiputto ca pakkho vimalakoṇḍañño
ukkhepakatavaccho ca meghiyo ekadhammiko
ekudāniyachannā ca puṇṇatthero mahabbaloti



 susukhumanipuṇatthadassinā matikusalena nivātavuttinā
saṃsevitavuddhasīlinā  nibbānaṃ na hi tena dullabhanti



 yathā  kaḷīro susu vaḍḍhitaggo dunnikkhamo hoti pasākhajāto
evaṃ ahaṃ bhariyāyānitāya anumaññaṃ  maṃ pabbajitomhi dānīti



 jiṇṇañca disvā dukhitañca byādhitaṃ matañca disvā gatamāyusaṅkhayaṃ
tato ahaṃ nikkhamitūna pabbajiṃ pahāya kāmāni manoramānīti



 kāmacchando ca byāpādo thinamiddhañca  bhikkhuno
uddhaccaṃ vicikicchā ca sabbasova na vijjatīti



 sādhu suvihitāna dassanaṃ kaṅkhā chijjati buddhi vaḍḍhati
bālampi karonti paṇḍitaṃ tasmā sādhu sataṃ samāgamoti



 uppatantesu  nipate nipatantesu uppate
vase avasamānesu ramamānesu no rameti



 idaṃ  pure cittamacāri cārikaṃ yenicchakaṃ yatthakāmaṃ yathāsukhaṃ
tadajjahaṃ niggahessāmi yoniso hatthippabhinnaṃ viya aṅkusaggahoti



 anekajātisaṃsāraṃ  sandhāvissaṃ anibbisaṃ
tassa me dukkhajātassa dukkhakkhandho aparaddhoti



 sabbo rāgo pahīno me sabbo doso samūhato
sabbo me vigato moho sītibhūtosmi nibbutoti



 yaṃ  mayā pakataṃ kammaṃ appaṃ vā yadi vā bahuṃ
sabbametaṃ parikkhīṇaṃ natthi dāni punabbhavoti


tassuddānaṃ 
vacchapālo ca yo thero ātumo māṇavo isi
suyāmano susārado thero yo ca piyañjaho
ārohaputto meṇḍasiro rakkhito uggasavhayoti



 yaṃ  mayā pakataṃ pāpaṃ pubbe aññāsu jātisu
idheva taṃ vedanīyaṃ vatthu aññaṃ na vijjatīti



 yena  yena subhikkhāni sivāni abhayāni ca
tena puttaka gacchassu mā sokāpahato bhavāti



 sīhappamatto vihara rattindivamatandito
bhāvehi kusalaṃ dhammaṃ jaha sīghaṃ samussayanti



 sabbarattiṃ  supitvāna divā saṅgaṇike rato
kudāssu nāma dummedho dukkhassantaṃ karissatīti



 cittanimittassa kovido pavivekarasaṃ vijāniya
jhāyaṃ nipako patissato adhigaccheyya sukhaṃ nirāmisanti



 ito  bahiddhā puthu aññavādinaṃ maggo na nibbānagamo yathā ayaṃ
itissu saṅghaṃ bhagavānusāsati satthā sayaṃ pāṇitaleva dassayanti



 khandhā  diṭṭhā yathābhūtaṃ bhavā sabbe padālitā
vikkhīṇo jātisaṃsāro natthi dāni punabbhavoti



 asakkhiṃ  vata attānaṃ uddhātuṃ udakā thalaṃ
vuyhamāno mahogheva saccāni paṭivijjhahanti



 uttiṇṇā paṅkapalipā pātālā parivajjitā
mutto oghā ca ganthā ca sabbe mānā visaṃhatāti



 pañcakkhandhā pariññātā tiṭṭhanti chinnamūlakā
vikkhīṇo jātisaṃsāro natthi dāni punabbhavoti


tassuddānaṃ 
thero samitigutto ca kassapo sīhasavhayo
nīto sunāgo nāgito paviṭṭho ajjuno isi
devasabho ca yo thero sāmidatto mahabbaloti



 na  tathā mataṃ satarasaṃ sudhannaṃ yaṃ mayajja paribhuttaṃ
aparimitadassinā gotamena buddhena desito dhammoti



 yassāsavā  parikkhīṇā āhāre ca anissito
suññatā animitto ca vimokkho yassa gocaro
ākāseva sakuntānaṃ padaṃ tassa durannayanti



 dukkhā kāmā eraka na sukhā kāmā eraka
yo kāme kāmayati dukkhaṃ so kāmayati eraka
yo kāme na kāmayati dukkhaṃ so na kāmayati erakāti



 namo hi tassa bhagavato sakyaputtassa sirīmato
tenāyaṃ aggappattena aggadhammo  sudesitoti



 andhohaṃ hatanettosmi kantāraddhānapakkhando 
sayamānopi gacchissaṃ na sahāyena pāpenāti



 ekapupphaṃ  cajitvāna asīti  vassakoṭiyo
saggesu paricāretvā sesakenamhi nibbutoti



 hitvā satapalaṃ kaṃsaṃ sovaṇṇaṃ satarājikaṃ
aggahiṃ mattikāpattaṃ idaṃ dutiyābhisecananti



 rūpaṃ  disvā sati muṭṭhā piyaṃ nimittaṃ manasikaroto
sārattacitto vedeti tañca ajjhosa tiṭṭhati
tassa vaḍḍhanti āsavā bhavamūlopagāminoti 



 saddaṃ sutvā sati muṭṭhā piyaṃ nimittaṃ manasikaroto
sārattacitto vedeti tañca ajjhosa tiṭṭhati
tassa vaḍḍhanti āsavā saṃsāraṃ upagāminoti



 sammappadhānasampanno satipaṭṭhānagocaro
vimuttikusumasañchanno parinibbissatyanāsavoti


tassuddānaṃ 
paripuṇṇako ca vijayo erako mettajī muni
cakkhupālo khaṇḍasumano tisso ca abhayo tathā
uttiyo ca mahāpañño thero devasabhopi cāti



 hitvā  gihittaṃ anavositatto mukhanaṅgalī odariko kusīto
mahāvarāhova  nivāpapuṭṭho punappunaṃ gabbhamupeti mandoti



 mānena  vañcitāse saṅkhāresu saṃkilissamānāse
lābhālābhena mathitā samādhiṃ nādhigacchantīti



 nāhaṃ etena atthiko sukhito dhammarasena tappito
pitvā  rasaggamuttamaṃ na ca kāhāmi visena santhavanti



 lahuko vata me kāyo phuṭṭho ca pītisukhena vipulena
tūlamiva eritaṃ mālutena pilavatīva me kāyoti



 ukkaṇṭhitopi na vase ramamānopi pakkame
na tvevānatthasaṃhitaṃ vase vāsaṃ vicakkhaṇoti



 sataliṅgassa  atthassa satalakkhaṇadhārino
ekaṅgadassī dummedho satadassī ca paṇḍitoti



 pabbajiṃ  tulayitvāna agārasmānagāriyaṃ
tisso  vijjā anuppattā kataṃ buddhassa sāsananti



 sa vīsavassasatiko pabbajiṃ anagāriyaṃ
tisso vijjā anuppattā kataṃ buddhassa sāsananti



 na  nūnāyaṃ paramahitānukampino rahogato anuvigaṇeti sāsanaṃ
tathāhayaṃ viharati pākatindriyo migī yathā taruṇajātikā vaneti



 nagā nagaggesu susaṃvirūḷhā udaggameghena navena sittā
vivekakāmassa araññasaññino janeti bhiyyo usabhassa kalyatanti


tassuddānaṃ 
belaṭṭhāniko setuccho bandhuro khitako isi
malitavambho suhemanto dhammasavo dhammasavapitā
saṅgharakkhitatthero  ca usabho ca mahāmunīti



 duppabbajjaṃ  ve duradhivāsā gehā dhammo gambhīro duradhigamā bhogā
kicchā vutti no itarītareneva yuttaṃ cintetuṃ satatamaniccatanti



 tevijjohaṃ mahājhāyī cetosamathakovido
sadattho me anuppatto kataṃ buddhassa sāsananti



 acchodikā puthusilāgonaṅgulamigāyutā
ambusevālasañchannā te selā ramayanti manti



 kāyaduṭṭhullagaruno hiyyamānamhi  jīvite
sarīrasukhagiddhassa kuto samaṇasādhutāti



 esāvahiyyase pabbatena bahukuṭajasallakikena 
nesādakena  girinā yasassinā paricchadenāti



 chaphassāyatane  hitvā guttadvāro susaṃvuto
aghamūlaṃ vamitvāna patto me āsavakkhayoti



 suvilitto suvasanosabbābharaṇabhūsito
tisso vijjā ajjhagamiṃ kataṃ buddhassa sāsananti



 abhisattova nipatati vayo rūpaṃ aññamiva tatheva santaṃ
tasseva sato avippavasato aññasseva sarāmi attānanti



 rukkhamūlagahanaṃ pasakkiya nibbānaṃ hadayasmiṃ opiya
jhāya gotama mā ca pamādo kiṃ te biḷibiḷikā karissatīti



 pañcakkhandhā pariññātā tiṭṭhanti chinnamūlakā
dukkhakkhayo  anuppattopatto me āsavakkhayoti


tassuddānaṃ  
jento  ca vacchagotto ca vaccho ca vanasavhayo
adhimutto mahānāmo pārāpariyo yasopi ca
kimilo vajjiputto ca isidatto mahāyasoti

tatruddānaṃ 
vīsuttarasataṃ therā katakiccā anāsavā
ekakeva nipātamhi susaṅgītā mahesibhīti
