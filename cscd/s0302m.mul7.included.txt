
1 paṭhamavaggo

 evaṃ  me sutaṃ  ekaṃ samayaṃ bhagavā rājagahe viharati veḷuvane kalandakanivāpe tena kho pana samayena āyasmā ca lakkhaṇo āyasmā ca mahāmoggallāno  gijjhakūṭe pabbate viharanti atha kho āyasmā mahāmoggallāno pubbaṇhasamayaṃ nivāsetvā pattacīvaramādāya yenāyasmā lakkhaṇo tenupasaṅkami upasaṅkamitvā āyasmantaṃ lakkhaṇaṃ etadavoca  āyāmāvuso  lakkhaṇa rājagahaṃ piṇḍāya pavisissāmāti evamāvusoti kho āyasmā lakkhaṇo āyasmato mahāmoggallānassa paccassosi atha kho āyasmā mahāmoggallāno gijjhakūṭā pabbatā orohanto aññatarasmiṃ padese sitaṃ pātvākāsi atha kho āyasmā lakkhaṇo āyasmantaṃ mahāmoggallānaṃ etadavoca  ko nu kho āvuso moggallāna hetu ko paccayo sitassa pātukammāyāti akālo kho āvuso lakkhaṇa etassa pañhassa bhagavato maṃ santike etaṃ pañhaṃ pucchāti
atha  kho āyasmā ca lakkhaṇo āyasmā ca mahāmoggallāno  rājagahe piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu upasaṅkamitvā bhagavantaṃ abhivādetvā ekamantaṃ nisīdiṃsu ekamantaṃ nisinno kho āyasmā lakkhaṇo āyasmantaṃ mahāmoggallānaṃ etadavoca  idhāyasmā mahāmoggallāno gijjhakūṭā pabbatā orohanto aññatarasmiṃ padese sitaṃ pātvākāsi ko nu kho āvuso moggallāna hetu ko paccayo sitassa pātukammāyāti
idhāhaṃ āvuso gijjhakūṭā pabbatā orohanto addasaṃ aṭṭhikasaṅkhalikaṃ vehāsaṃ gacchantiṃ tamenaṃ gijjhāpi kākāpi kulalāpi anupatitvā  anupatitvā phāsuḷantarikāhi vitudenti vitacchenti virājenti  sā sudaṃ aṭṭassaraṃ karoti tassa mayhaṃ āvuso etadahosi  acchariyaṃ vata bho abbhutaṃ vata bho! evarūpopi nāma satto bhavissati! evarūpopi nāma yakkho bhavissati! evarūpopi nāma attabhāvapaṭilābho bhavissatīti!!
atha kho bhagavā bhikkhū āmantesi  cakkhubhūtā vata bhikkhave sāvakā viharanti ñāṇabhūtā vata bhikkhave sāvakā viharanti yatra hi nāma sāvako evarūpaṃ ñassati vā dakkhati vā sakkhiṃ vā karissati pubbeva me so bhikkhave satto diṭṭho ahosi api cāhaṃ na byākāsiṃ ahañcetaṃ  byākareyyaṃ pare ca me  na saddaheyyuṃ ye me na saddaheyyuṃ tesaṃ taṃ assa dīgharattaṃ ahitāya dukkhāya eso bhikkhave satto imasmiṃyeva rājagahe goghātako  ahosi so tassa kammassa vipākena bahūni vassāni bahūni vassasatāni bahūni vassasahassāni bahūni vassasatasahassāni niraye paccitvā tasseva kammassa vipākāvasesena  evarūpaṃ attabhāvapaṭilābhaṃ paṭisaṃvedayatīti (sabbesaṃ suttantānaṃ eseva peyyālo) paṭhamaṃ

 idhāhaṃ āvuso gijjhakūṭā pabbatā orohanto addasaṃ maṃsapesiṃ vehāsaṃ gacchantiṃ tamenaṃ gijjhāpi kākāpi kulalāpi anupatitvā anupatitvā vitacchenti virājenti  sā sudaṃ aṭṭassaraṃ karoti eso bhikkhave satto imasmiṃyeva rājagahe goghātako ahosi dutiyaṃ

 idhāhaṃ āvuso gijjhakūṭā pabbatā orohanto addasaṃ maṃsapiṇḍaṃ vehāsaṃ gacchantaṃ tamenaṃ gijjhāpi kākāpi kulalāpi anupatitvā anupatitvā vitacchenti virājenti  sā sudaṃ aṭṭassaraṃ karoti eso bhikkhave satto imasmiṃyeva rājagahe sākuṇiko ahosi tatiyaṃ

 idhāhaṃ  āvuso gijjhakūṭā pabbatā orohanto addasaṃ nicchaviṃ purisaṃ vehāsaṃ gacchantaṃ tamenaṃ gijjhāpi kākāpi kulalāpi anupatitvā anupatitvā vitacchenti virājenti so sudaṃ aṭṭassaraṃ karoti eso bhikkhave satto imasmiṃyeva rājagahe orabbhiko ahosi catutthaṃ

 idhāhaṃ  āvuso gijjhakūṭā pabbatā orohanto addasaṃ asilomaṃ purisaṃ vehāsaṃ gacchantaṃ tassa te asī uppatitvā uppatitvā tasseva kāye nipatanti so sudaṃ aṭṭassaraṃ karoti eso bhikkhave satto imasmiṃyeva rājagahe sūkariko ahosi pañcamaṃ

 idhāhaṃ āvuso gijjhakūṭā pabbatā orohanto addasaṃ sattilomaṃ purisaṃ vehāsaṃ gacchantaṃ tassa tā sattiyo uppatitvā uppatitvā tasseva kāye nipatanti so sudaṃ aṭṭassaraṃ karoti eso bhikkhave satto imasmiṃyeva rājagahe māgaviko ahosi chaṭṭhaṃ

 idhāhaṃ āvuso gijjhakūṭā pabbatā orohanto addasaṃ usulomaṃ purisaṃ vehāsaṃ gacchantaṃ tassa te usū uppatitvā uppatitvā tasseva kāye nipatanti so sudaṃ aṭṭassaraṃ  karoti eso bhikkhave satto imasmiṃyeva rājagahe kāraṇiko ahosi sattamaṃ

 idhāhaṃ āvuso gijjhakūṭā pabbatā orohanto addasaṃ sūcilomaṃ purisaṃ vehāsaṃ gacchantaṃ tassa tā sūciyo uppatitvā uppatitvā tasseva kāye nipatanti so sudaṃ aṭṭassaraṃ karoti eso  bhikkhave satto imasmiṃyeva rājagahe sūto  ahosi aṭṭhamaṃ

 idhāhaṃ āvuso gijjhakūṭā pabbatā orohanto addasaṃ sūcilomaṃ purisaṃ vehāsaṃ gacchantaṃ tassa  tā sūciyo sīse pavisitvā mukhato nikkhamanti mukhe pavisitvā urato nikkhamanti ure pavisitvā udarato nikkhamanti udare pavisitvā ūrūhi nikkhamanti ūrūsu pavisitvā  jaṅghāhi nikkhamanti jaṅghāsu pavisitvā pādehi nikkhamanti so sudaṃ aṭṭassaraṃ karoti eso bhikkhave satto imasmiṃyeva rājagahe sūcako ahosi navamaṃ

 idhāhaṃ āvuso gijjhakūṭā pabbatā orohanto addasaṃ kumbhaṇḍaṃ purisaṃ vehāsaṃ gacchantaṃ so gacchantopi teva aṇḍe khandhe āropetvā gacchati nisīdantopi tesveva aṇḍesu nisīdati tamenaṃ gijjhāpi kākāpi kulalāpi anupatitvā anupatitvā vitacchenti virājenti so sudaṃ aṭṭassaraṃ karoti eso bhikkhave satto imasmiṃyeva rājagahe gāmakūṭako ahosi dasamaṃ

tassuddānaṃ  
aṭṭhi pesi ubho gāvaghātakā
piṇḍo sākuṇiyo nicchavorabbhi
asi sūkariko sattimāgavi
usu kāraṇiko sūci sārathi
yo ca sibbiyati sūcako hi so
aṇḍabhāri ahu gāmakūṭakoti
2 dutiyavaggo

 evaṃ  me sutaṃ  ekaṃ samayaṃ rājagahe veḷuvane idhāhaṃ āvuso gijjhakūṭā pabbatā orohanto addasaṃ purisaṃ gūthakūpe sasīsakaṃ nimuggaṃ eso bhikkhave satto imasmiṃyeva rājagahe pāradāriko ahosi paṭhamaṃ

 idhāhaṃ āvuso gijjhakūṭā pabbatā orohanto addasaṃ purisaṃ gūthakūpe nimuggaṃ ubhohi hatthehi gūthaṃ khādantaṃ eso bhikkhave satto imasmiṃyeva rājagahe duṭṭhabrāhmaṇo ahosi so kassapassa sammāsambuddhassa pāvacane bhikkhusaṅghaṃ bhattena nimantetvā doṇiyo  gūthassa pūrāpetvā etadavoca  aho bhonto yāvadatthaṃ bhuñjantu ceva harantu cāti dutiyaṃ

 idhāhaṃ  āvuso gijjhakūṭā pabbatā orohanto addasaṃ nicchaviṃ itthiṃ vehāsaṃ gacchantiṃ tamenaṃ gijjhāpi kākāpi kulalāpi anupatitvā anupatitvā vitacchenti virājenti sā sudaṃ aṭṭassaraṃ karoti esā bhikkhave itthī imasmiṃyeva rājagahe aticārinī ahosi tatiyaṃ

 idhāhaṃ  āvuso gijjhakūṭā pabbatā orohanto addasaṃ itthiṃ duggandhaṃ maṅguliṃ vehāsaṃ gacchantiṃ tamenaṃ gijjhāpi kākāpi kulalāpi  anupatitvā anupatitvā vitacchenti virājenti sā sudaṃ aṭṭassaraṃ karoti esā bhikkhave itthī imasmiṃyeva rājagahe ikkhaṇikā ahosi catutthaṃ

 idhāhaṃ  āvuso gijjhakūṭā pabbatā orohanto addasaṃ itthiṃ uppakkaṃ okiliniṃ okiriniṃ vehāsaṃ gacchantiṃ sā sudaṃ aṭṭassaraṃ karoti esā bhikkhave itthī kaliṅgassa rañño aggamahesī ahosi sā issāpakatā sapattiṃ aṅgārakaṭāhena okiri pañcamaṃ

 idhāhaṃ āvuso gijjhakūṭā pabbatā orohanto addasaṃ asīsakaṃ kabandhaṃ  vehāsaṃ gacchantaṃ tassa ure akkhīni ceva honti mukhañca tamenaṃ gijjhāpi kākāpi kulalāpi anupatitvā anupatitvā vitacchenti virājenti so sudaṃ aṭṭassaraṃ karoti eso bhikkhave satto imasmiṃyeva rājagahe hāriko nāma coraghātako ahosi chaṭṭhaṃ

 idhāhaṃ  āvuso gijjhakūṭā pabbatā orohanto addasaṃ bhikkhuṃ vehāsaṃ gacchantaṃ tassa saṅghāṭipi ādittā sampajjalitā sajotibhūtā  pattopi āditto sampajjalito sajotibhūto kāyabandhanampi  ādittaṃ sampajjalitaṃ sajotibhūtaṃ kāyopi āditto sampajjalito sajotibhūto so sudaṃ aṭṭassaraṃ karoti eso bhikkhave bhikkhu kassapassa sammāsambuddhassa pāvacane pāpabhikkhu ahosi sattamaṃ

 addasaṃ  bhikkhuniṃ vehāsaṃ gacchantiṃ tassā saṅghāṭipi ādittā pāpabhikkhunī ahosi aṭṭhamaṃ

 addasaṃ  sikkhamānaṃ vehāsaṃ gacchantiṃ tassā saṅghāṭipi ādittā pāpasikkhamānā ahosi navamaṃ

 addasaṃ sāmaṇeraṃ vehāsaṃ gacchantaṃ tassa saṅghāṭipi ādittā pāpasāmaṇero ahosi dasamaṃ

 idhāhaṃ āvuso gijjhakūṭā pabbatā orohanto addasaṃ sāmaṇeriṃ vehāsaṃ gacchantiṃ tassā saṅghāṭipi ādittā sampajjalitā sajotibhūtā pattopi āditto sampajjalito  sajotibhūto kāyabandhanampi ādittaṃ sampajjalitaṃ sajotibhūtaṃ kāyopi āditto sampajjalito sajotibhūto sā sudaṃ aṭṭassaraṃ karoti tassa mayhaṃ āvuso etadahosi  acchariyaṃ vata bho abbhutaṃ vata bho! evarūpopi nāma satto bhavissati! evarūpopi nāma yakkho bhavissati! evarūpopi nāma attabhāvapaṭilābho bhavissatīti!!
atha kho bhagavā bhikkhū āmantesi  cakkhubhūtā vata bhikkhave sāvakā viharanti ñāṇabhūtā vata bhikkhave sāvakā viharanti yatra hi nāma sāvako evarūpaṃ ñassati vā dakkhati vā sakkhiṃ vā karissati pubbeva  me sā bhikkhave sāmaṇerī diṭṭhā ahosi api cāhaṃ na byākāsiṃ ahañcetaṃ byākareyyaṃ pare ca me na saddaheyyuṃ ye me na saddaheyyuṃ tesaṃ taṃ assa dīgharattaṃ ahitāya  dukkhāya esā bhikkhave sāmaṇerī kassapassa sammāsambuddhassa pāvacane pāpasāmaṇerī ahosi sā tassa kammassa vipākena bahūni vassāni bahūni vassasatāni bahūni vassasahassāni bahūni vassasatasahassāni niraye paccitvā tasseva kammassa vipākāvasesena evarūpaṃ attabhāvapaṭilābhaṃ paṭisaṃvedayatīti ekādasamaṃ

tassuddānaṃ 
kūpe  nimuggo hi so pāradāriko
gūthakhādi ahu duṭṭhabrāhmaṇo
nicchavitthi aticārinī ahu
maṅgulitthi ahu ikkhaṇitthikā
okilini sapattaṅgārokiri
sīsacchinno ahu coraghātako
bhikkhu  bhikkhunī sikkhamānā
sāmaṇero atha sāmaṇerikā
kassapassa vinayasmiṃ pabbajjaṃ
pāpakammaṃ kariṃsu tāvadeti

