Namo tassa bhagavato arahato sammāsambuddhassa
Abhidhānappadīpikā
Buddhappaṇāmo
1.
 Tathāgato  yo karuṇākaro karo,
Payāta’mosajja sukhappadaṃ padaṃ;
Akā paratthaṃ kalisambhave bhave,
Namāmi taṃ kevaladukkaraṃ karaṃ.
Dhammappaṇāmo
2.
 Apūjayuṃ yaṃ munikuñjarā jarā,
Rujādimuttā yahimuttare tare;
Ṭhitā tivaṭṭambunidhiṃ narānarā,
Tariṃsu taṃ dhammamaghappahaṃ pahaṃ.
Saṅghappaṇāmo
3.
 Gataṃ munindo’rasasūnutaṃ nutaṃ,
Supuññakhettaṃ bhuvane sutaṃ sutaṃ;
Gaṇampi pāṇīkatasaṃvaraṃ varaṃ,
Sadā guṇoghena nirantara’ntaraṃ.
Paṭiññā
4.
 Nāmaliṅgesu kosalla, matthanicchayakāraṇaṃ;
Yato mahabbalaṃ buddha, vacane pāṭavatthinaṃ.
5.
 Nāmaliṅgānya’to  buddha, bhāsitassā’rahānya’haṃ;
Dassayanto pakāsessa, mabhidhānappadīpikaṃ.
Paribhāsā
6.
 Bhiyyo rūpantarā sāha, cariyena ca katthaci;
Kvacā’ haccavidhānena ñeyyaṃ thīpunnapuṃsakaṃ.
7.
 Abhinnaliṅgānaṃyeva, dvando ca, liṅgavācakā;
Gāthāpādantamajjhaṭṭhā, pubbaṃ yantyapare paraṃ.
8.
 Pumitthiyaṃ padaṃ dvīsu, sabbaliṅge ca tīsviti;
Abhidhānantarārambhe, ñeyyaṃ tva’nta mathādi ca.
9.
 Bhiyyo payoga māgamma, sogate āgame kvaci;
Nighaṇḍu yutti ñcānīya, nāmaliṅgaṃ kathīyatīti.
