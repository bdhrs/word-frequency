 namo tassa bhagavato arahato sammāsambuddhassa





 sukhaṃ  supāhi therike katvā coḷena pārutā
upasanto hi te rāgo sukkhaḍākaṃ va kumbhiyanti
itthaṃ sudaṃ aññatarā therī apaññātā bhikkhunī gāthaṃ abhāsitthāti


 mutte  muccassu yogehi cando rāhuggahā iva
vippamuttena cittena anaṇā bhuñja piṇḍakanti
itthaṃ sudaṃ bhagavā muttaṃ sikkhamānaṃ imāya gāthāya abhiṇhaṃ ovadatīti


 puṇṇe pūrassu dhammehi cando pannaraseriva
paripuṇṇāya paññāya tamokhandhaṃ  padālayāti
itthaṃ sudaṃ puṇṇā therī gāthaṃ abhāsitthāti


 tisse sikkhassu sikkhāya mā taṃ yogā upaccaguṃ
sabbayogavisaṃyuttā cara loke anāsavāti
 tissā therī


 tisse  yuñjassu dhammehi khaṇo taṃ mā upaccagā
khaṇātītā hi socanti nirayamhi samappitāti
 aññatarā tissā therī


dhīre nirodhaṃ phusehi  saññāvūpasamaṃ sukhaṃ
ārādhayāhi nibbānaṃ yogakkhemamanuttaranti 
 dhīrā therī


 vīrā  vīrehi  dhammehi bhikkhunī bhāvitindriyā
dhārehi antimaṃ dehaṃ jetvā māraṃ savāhininti 
 vīrā therī


 saddhāya pabbajitvāna mitte mittaratā bhava
bhāvehi kusale dhamme yogakkhemassa pattiyāti
 mittā therī


 saddhāya pabbajitvāna bhadre bhadraratā bhava
bhāvehi kusale dhamme yogakkhemamanuttaranti
 bhadrā therī


 upasame tare oghaṃ maccudheyyaṃ suduttaraṃ
dhārehi antimaṃ dehaṃ jetvā māraṃ savāhananti
 upasamā therī


 sumuttā  sādhumuttāmhi tīhi khujjehi muttiyā
udukkhalena musalena patinā khujjakena ca
muttāmhi  jātimaraṇā bhavanetti samūhatāti
 muttā therī


 chandajātā avasāyī manasā ca phuṭā  siyā
kāmesu appaṭibaddhacittā  uddhaṃsotāti vuccatīti 
 dhammadinnā therī


 karotha  buddhasāsanaṃ yaṃ katvā nānutappati
khippaṃ pādāni dhovitvā ekamante nisīdathāti
 visākhā therī


 dhātuyo dukkhato disvā mā jātiṃ punarāgami
bhave chandaṃ virājetvā upasantā carissasīti
 sumanā therī


 kāyena  saṃvutā āsiṃ vācāya uda cetasā
samūlaṃ taṇhamabbuyha sītibhūtāmhi nibbutāti
 uttarā therī


 sukhaṃ tvaṃ vuḍḍhike sehi katvā coḷena pārūtā
upasanto hi te rāgo sītibhūtāsi nibbutāti
 sumanā vuḍḍhapabbajitā therī


 piṇḍapātaṃ  caritvāna daṇḍamolubbha dubbalā
vedhamānehi gattehi tattheva nipatiṃ chamā
disvā  ādīnavaṃ kāye atha cittaṃ vimucci meti
 dhammā therī


 hitvā  ghare pabbajitvā  hitvā puttaṃ pasuṃ piyaṃ
hitvā rāgañca dosañca avijjañca virājiya
samūlaṃ taṇhamabbuyha upasantāmhi nibbutāti
 saṅghā therī
ekakanipāto niṭṭhito
