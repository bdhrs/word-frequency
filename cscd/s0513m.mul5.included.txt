


 376 avāriyajātakaṃ 

 māsu  kujjha bhūmipati māsu kujjha rathesabha
kuddhaṃ appaṭikujjhanto rājā raṭṭhassa pūjito

 gāme vā yadi vāraññe ninne vā yadi vā thale
sabbattha anusāsāmi māsu kujjha  rathesabha

 avāriyapitā nāma ahu gaṅgāya nāviko
pubbe janaṃ tāretvāna pacchā yācati vetanaṃ
tenassa bhaṇḍanaṃ hoti na ca bhogehi vaḍḍhati

 atiṇṇaṃyeva yācassu apāraṃ tāta nāvika
añño hi tiṇṇassa mano añño hoti pāresino 

 gāme vā yadi vāraññe ninne vā yadi vā thale
sabbattha anusāsāmi māsu kujjhittha nāvika

 yāyevānusāsaniyā rājā gāmavaraṃ adā
tāyevānusāsaniyā nāviko paharī mukhaṃ

 bhattaṃ bhinnaṃ hatā bhariyā gabbho ca patito chamā
migova jātarūpena na tenatthaṃ abandhi sūti 


 377 setaketujātakaṃ 

 mā  tāta kujjhi na hi sādhu kodho bahumpi te adiṭṭhamassutañca
mātā pitā disatā  setaketu ācariyamāhu disataṃ pasatthā

 agārino  annadapānavatthadā  avhāyikā tampi disaṃ vadanti
esā disā paramā setaketu yaṃ patvā dukkhī sukhino bhavanti

 kharājinā jaṭilā paṅkadantā dummakkharūpā  yeme jappanti mante
kacci nu te mānusake payoge idaṃ vidū parimuttā apāyā

 pāpāni kammāni katvāna rāja bahussuto ce na  careyya dhammaṃ
sahassavedopi na taṃ paṭicca dukkhā pamuñce caraṇaṃ apatvā

 sahassavedopi na taṃ paṭicca dukkhā pamuñce caraṇaṃ apatvā
maññāmi  vedā aphalā bhavanti sasaṃyamaṃ caraṇameva  saccaṃ

 na heva vedā aphalā bhavanti sasaṃyamaṃ caraṇameva saccaṃ
kittiñhi pappoti adhicca vede santiṃ puṇeti  caraṇena dantoti


 378 darīmukhajātakaṃ 

 paṅko ca kāmā palipo ca kāmā bhayañca metaṃ timūlaṃ pavuttaṃ
rajo ca dhūmo ca mayā pakāsitā hitvā tuvaṃ pabbaja brahmadatta

 gadhito  ca ratto ca adhimucchito ca kāmesvahaṃ brāhmaṇa bhiṃsarūpaṃ
taṃ nussahe jīvikattho pahātuṃ kāhāmi puññāni anappakāni

 yo atthakāmassa hitānukampino ovajjamāno na karoti sāsanaṃ
idameva seyyo iti maññamāno punappunaṃ  gabbhamupeti mando

 so ghorarūpaṃ nirayaṃ upeti subhāsubhaṃ muttakarīsapūraṃ
sattā sakāye na jahanti giddhā ye honti kāmesu avītarāgā

 mīḷhena littā ruhirena makkhitā semhena littā upanikkhamanti
yaṃ yañhi kāyena phusanti tāvade sabbaṃ asātaṃ dukhameva kevalaṃ

 disvā vadāmi na hi aññato savaṃ pubbenivāsaṃ bahukaṃ sarāmi
citrāhi gāthāhi subhāsitāhi darīmukho nijjhāpayi sumedhanti


 379 nerujātakaṃ 

 kākolā kākasaṅghā ca mayañca patataṃ varā 
sabbeva sadisā homa imaṃ āgamma pabbataṃ

 idha  sīhā ca byagghā ca siṅgālā ca migādhamā
sabbeva  sadisā honti ayaṃ ko nāma pabbato

 imaṃ  nerūti  jānanti manussā pabbatuttamaṃ
idha vaṇṇena sampannā vasanti sabbapāṇino

 amānanā yattha siyā santānaṃ vā vimānanā
hīnasammānanā vāpi na tattha vasatiṃ vase 

 yatthālaso ca dakkho ca sūro bhīru ca pūjiyā
na tattha santo vasanti avisesakare nare 

 nāyaṃ neru vibhajati hīnaukkaṭṭhamajjhime
avisesakaro neru handa neruṃ jahāmaseti


 380 āsaṅkajātakaṃ 

 āsāvatī nāma latā jātā cittalatāvane
tassā vassasahassena ekaṃ nibbattate phalaṃ

 taṃ devā payirupāsanti tāva dūraphalaṃ satiṃ
āsīseva  tuvaṃ rāja āsā phalavatī sukhā

 āsīsateva  so pakkhī āsīsateva  so dijo
tassa cāsā  samijjhati tāva dūragatā satī
āsīseva tuvaṃ rāja āsā phalavatī sukhā

 sampesi kho maṃ vācāya na ca sampesi  kammunā
mālā  sereyyakasseva vaṇṇavantā agandhikā

 aphalaṃ madhuraṃ vācaṃ yo mittesu pakubbati
adadaṃ avissajaṃ bhogaṃ sandhi tenassa jīrati

 yañhi kayirā tañhi vade yaṃ na kayirā na taṃ vade
akarontaṃ bhāsamānaṃ parijānanti paṇḍitā

 balañca vata me khīṇaṃ pātheyyañca na vijjati
saṅke pāṇūparodhāya handa dāni vajāmahaṃ

 etadeva  hi me nāmaṃ yaṃ nāmasmi rathesabha
āgamehi mahārāja pitaraṃ āmantayāmahanti


 381 migālopajātakaṃ 

 na me rucci migālopa yassa te tādisī gatī
atuccaṃ tāta patasi abhūmiṃ tāta sevasi

 catukkaṇṇaṃva kedāraṃ yadā te pathavī siyā
tato tāta nivattassu māssu etto paraṃ gami

 santi aññepi sakuṇā pattayānā vihaṅgamā
akkhittā vātavegena naṭṭhā te sassatīsamā

 akatvā apanandassa  pitu vuddhassa sāsanaṃ
kālavāte  atikkamma verambhānaṃ vasaṃ agā 

 tassa puttā ca dārā ca ye caññe anujīvino
sabbe byasanamāpāduṃ anovādakare dije

 evampi idha vuddhānaṃ yo vākyaṃ nāvabujjhati
atisīmacaro  ditto gijjhovātītasāsano
sabbe byasanaṃ papponti akatvā buddhasāsananti


 382 sirikāḷakaṇṇijātakaṃ 

 kā nu kāḷena vaṇṇena na cāpi  piyadassanā
kā vā tvaṃ kassa vā dhītā kathaṃ jānemu taṃ mayaṃ

 mahārājassahaṃ dhītā virūpakkhassa caṇḍiyā
ahaṃ kāḷī alakkhikā kāḷakaṇṇīti maṃ vidū
okāsaṃ yācito dehi vasemu tava santike

 kiṃsīle  kiṃsamācāre purise nivisase tuvaṃ
puṭṭhā me kāḷi akkhāhi kathaṃ  jānemu taṃ mayaṃ

 makkhī paḷāsī sārambhī issukī maccharī saṭho
so mayhaṃ puriso kanto laddhaṃ yassa vinassati

 kodhano  upanāhī ca pisuṇo ca vibhedako
kaṇḍakavāco  pharuso so me kantataro tato

 ajja  suveti puriso sadatthaṃ nāvabujjhati
ovajjamāno kuppati seyyaṃ so atimaññati

 davappaluddho  puriso sabbamittehi dhaṃsati
so mayhaṃ puriso kanto tasmiṃ homi anāmayā

 apehi etto tvaṃ kāḷi netaṃ amhesu vijjati
aññaṃ janapadaṃ gaccha nigame rājadhāniyo

 ahampi kho taṃ  jānāmi netaṃ tumhesu vijjati
santi loke alakkhikā saṅgharanti bahuṃ dhanaṃ
ahaṃ devo ca me bhātā ubho naṃ vidhamāmase

 kā nu dibbena vaṇṇena pathabyā supatiṭṭhitā
kā vā tvaṃ kassa vā dhītā kathaṃ jānemu taṃ mayaṃ

 mahārājassahaṃ dhītā dhataraṭṭhassa sirīmato 
ahaṃ sirī ca lakkhī ca bhūripaññāti maṃ vidū
okāsaṃ yācito dehi vasemu tava santike

 kiṃsīle kiṃsamācāre purise nivisase tuvaṃ
puṭṭhā me lakkhi akkhāhi kathaṃ  jānemu taṃ mayaṃ

 yo  cāpi sīte athavāpi uṇhe vātātape ḍaṃsasarīsape ca
khudhaṃ  pipāsaṃ abhibhuyya sabbaṃ rattintivaṃ yo satataṃ niyutto
kālāgatañca  na hāpeti atthaṃ so me manāpo nivise ca tamhi

 akkodhano mittavā cāgavā ca sīlūpapanno asaṭhojubhūto 
saṅgāhako sakhilo saṇhavāco mahattapattopi nivātavutti
tasmiṃhaṃ  pose vipulā bhavāmi ūmi samuddassa yathāpi vaṇṇaṃ

 yo cāpi mitte athavā amitte seṭṭhe sarikkhe atha vāpi hīne
atthaṃ carantaṃ athavā anatthaṃ āvī raho saṅgahameva vatte 
vācaṃ na vajjā pharusaṃ kadāci matassa jīvassa ca tassa homi

 etesaṃ yo aññataraṃ labhitvā kantā sirī  majjati appapañño
taṃ dittarūpaṃ visamaṃ carantaṃ karīsaṭhānaṃva  vivajjayāmi

 attanā  kurute lakkhiṃ alakkhiṃ kurutattanā
na  hi lakkhiṃ alakkhiṃ vā añño aññassa kārakoti


 383 kukkuṭajātakaṃ 

 sucittapattachadana  tambacūḷa vihaṅgama
oroha dumasākhāya mudhā bhariyā bhavāmi te

 catuppadī tvaṃ kalyāṇi dvipadāhaṃ manorame
migī pakkhī asaññuttā aññaṃ pariyesa sāmikaṃ

 komārikā te hessāmi mañjukā piyabhāṇinī
vinda maṃ ariyena vedena sāvaya maṃ yadicchasi

 kuṇapādini lohitape cori kukkuṭapothini
na tvaṃ ariyena vedena mamaṃ bhattāramicchasi

 evampi caturā  nārī disvāna sadhanaṃ  naraṃ
nenti saṇhāhi vācāhi biḷārī viya kukkuṭaṃ

 yo ca uppatitaṃ atthaṃ na khippamanubujjhati
amittavasamanveti pacchā ca anutappati

 yo ca uppatitaṃ atthaṃ khippameva nibodhati
muccate  sattusambādhā kukkuṭova biḷāriyāti


 384 dhammadhajajātakaṃ 

 dhammaṃ caratha ñātayo dhammaṃ caratha bhaddaṃ vo 
dhammacārī sukhaṃ seti asmiṃ loke paramhi ca

 bhaddako vatayaṃ pakkhī dijo paramadhammiko
ekapādena tiṭṭhanto dhammamevānusāsati

 nāssa sīlaṃ vijānātha anaññāya pasaṃsatha
bhutvā aṇḍañca potañca  dhammo dhammoti bhāsati

 aññaṃ bhaṇati vācāya aññaṃ kāyena kubbati
vācāya no ca kāyena na taṃ dhammaṃ adhiṭṭhito

 vācāya  sakhilo manoviduggo channo kūpasayova kaṇhasappo
dhammadhajo gāmanigamāsusādhu  dujjāno purisena bālisena

 imaṃ  tuṇḍehi pakkhehi pādā cimaṃ viheṭhatha 
chavañhimaṃ vināsetha nāyaṃ saṃvāsanārahoti


 385 nandiyamigarājajātakaṃ 

 sace brāhmaṇa gacchesi sākete  ajjunaṃ  vanaṃ
vajjāsi nandiyaṃ nāma puttaṃ asmākamorasaṃ
mātā pitā ca te vuddhā te taṃ icchanti passituṃ

 bhuttā mayā nivāpāni rājino pānabhojanaṃ
taṃ rājapiṇḍaṃ avabhottuṃ  nāhaṃ brāhmaṇa mussahe

 odahissāmahaṃ passaṃ khurappānissa  rājino
tadāhaṃ sukhito mutto api passeyya mātaraṃ

 migarājā pure āsiṃ kosalassa niketane 
nandiyo nāma nāmena abhirūpo catuppado

 taṃ maṃ vadhitumāgacchi dāyasmiṃ ajjune vane
dhanuṃ ārajjaṃ  katvāna usuṃ sannayha  kosalo

 tassāhaṃ  odahiṃ passaṃ khurappānissa rājino
tadāhaṃ  sukhito mutto mātaraṃ daṭṭhumāgatoti


tassuddānaṃ 
atha kujjharathesabha ketuvaro sadarīmukha neru latā ca puna
apananda sirī ca sucittavaro atha dhammika nandimigena dasāti


 386 kharaputtajātakaṃ 

 saccaṃ  kirevamāhaṃsu vastaṃ  bāloti paṇḍitā
passa bālo rahokammaṃ āvikubbaṃ na bujjhati

 tvaṃ khopi  samma bālosi kharaputta vijānahi
rajjuyā hi  parikkhitto vaṅkoṭṭho ohitomukho

 aparampi samma te bālyaṃ  yo mutto na palāyasi
so ca bālataro samma yaṃ tvaṃ vahasi senakaṃ

 yaṃ nu samma ahaṃ bālo ajarāja vijānahi
atha  kena senako bālo taṃ me akkhāhi pucchito

 uttamatthaṃ labhitvāna bhariyāya yo padassati 
tena jahissatattānaṃ sā cevassa na hessati

 na  ve piyammeti  janinda tādiso attaṃ niraṃkatvā piyāni sevati 
attāva seyyo paramā ca seyyo labbhā piyā ocitatthena pacchāti


 387 sūcijātakaṃ 

 akakkasaṃ apharusaṃ kharadhotaṃ supāsiyaṃ
sukhumaṃ tikhiṇaggañca ko sūciṃ ketumicchati

 sumajjañca supāsañca anupubbaṃ  suvaṭṭitaṃ
ghanaghātimaṃ paṭithaddhaṃ ko sūciṃ ketumicchati

 ito dāni patāyanti sūciyo baḷisāni ca
koyaṃ kammāragāmasmiṃ sūciṃ vikketumicchati

 ito satthāni gacchanti kammantā vividhā puthū
koyaṃ kammāragāmasmiṃ sūciṃ vikketumicchati 

 sūciṃ  kammāragāmasmiṃ vikketabbā pajānatā
ācariyāva jānanti  kammaṃ sukatadukkaṭaṃ 

 imaṃ  ce  te pitā bhadde sūciṃ jaññā mayā kataṃ
tayā ca maṃ nimanteyya yañcatthaññaṃ ghare dhananti


 388 tuṇḍilajātakaṃ 

 navachannake  dāni  diyyati puṇṇāyaṃ doṇi suvāminī ṭhitā
bahuke jane pāsapāṇike no ca kho me paṭibhāti bhuñjituṃ

 tasasi  bhamasi leṇamicchasi attāṇosi kuhiṃ gamissasi
appossukko bhuñja tuṇḍila maṃsatthāya hi positāmhase 

 ogaha rahadaṃ akaddamaṃ sabbaṃ sedamalaṃ pavāhaya
gaṇhāhi navaṃ vilepanaṃ yassa  gandho na kadāci chijjati

 katamo rahado akaddamo kiṃsu sedamalanti vuccati
katamañca navaṃ vilepanaṃ yassa gandho na kadāci chijjati

 dhammo rahado akaddamo pāpaṃ sedamalanti vuccati
sīlañca navaṃ vilepanaṃ tassa gandho na kadāci chijjati

 nandanti sarīraghātino na ca nandanti sarīradhārino
puṇṇāya ca puṇṇamāsiyā ramamānāva jahanti jīvitanti


 389 suvaṇṇakakkaṭajātakaṃ 

 siṅgīmigo āyatacakkhunetto aṭṭhittaco vārisayo alomo
tenābhibhūto kapaṇaṃ rudāmi hare sakhā kissa nu maṃ jahāsi

 so  passasanto mahatā phaṇena bhujaṅgamo kakkaṭamajjhapatto
sakhā sakhāraṃ paritāyamāno bhujaṅgamaṃ kakkaṭako gahesi

 na vāyasaṃ no pana kaṇhasappaṃ ghāsatthiko kakkaṭako adeyya
pucchāmi taṃ āyatacakkhunetta atha kissa hetumha ubho gahītā

 ayaṃ puriso mama atthakāmo yo maṃ gahetvāna dakāya neti
tasmiṃ mate dukkhamanappakaṃ me ahañca eso ca ubho na homa

 mamañca disvāna pavaddhakāyaṃ sabbo jano hiṃsitumeva micche
sāduñca thūlañca muduñca maṃsaṃ kākāpi maṃ disvāna  viheṭhayeyyuṃ

 sacetassa  hetumha ubho gahītā uṭṭhātu poso visamāvamāmi 
mamañca kākañca pamuñca khippaṃ pure  visaṃ gāḷhamupeti maccaṃ

 sappaṃ pamokkhāmi na tāva kākaṃ paṭibandhako  hohiti  tāva kāko
purisañca disvāna sukhiṃ arogaṃ kākaṃ pamokkhāmi yatheva sappaṃ

 kāko  tadā devadatto ahosi māro pana kaṇhasappo ahosi
ānandabhaddo kakkaṭako ahosi ahaṃ tadā brāhmaṇo homi satthāti 


 390 mayhakajātakaṃ 

 sakuṇo mayhako nāma girisānudarīcaro
pakkaṃ pipphalimāruyha mayhaṃ mayhanti kandati

 tassevaṃ vilapantassa dijasaṅghā samāgatā
bhutvāna pipphaliṃ yanti vilapatveva so dijo

 evameva idhekacco saṅgharitvā bahuṃ dhanaṃ
nevattano na ñātīnaṃ yathodhiṃ paṭipajjati

 na so acchādanaṃ bhattaṃ na mālaṃ na vilepanaṃ
anubhoti  sakiṃ kiñci na saṅgaṇhāti ñātake

 tassevaṃ vilapantassa mayhaṃ mayhanti rakkhato
rājāno atha vā corā dāyadā ye va  appiyā
dhanamādāya gacchanti vilapatveva so naro

 dhīro  bhoge adhigamma saṅgaṇhāti ca ñātake
tena so kittiṃ pappoti pecca sagge pamodatīti 


 391 vijjādharajātakaṃ 

 dubbaṇṇarūpaṃ tuvamariyavaṇṇī purakkhatvā  pañjaliko namassasi
seyyo nu te so udavā  sarikkho nāmaṃ parassattano cāpi brūhi

 na  nāmagottaṃ gaṇhanti rāja sammaggatānujjugatāna  devā
ahañca te nāmadheyyaṃ vadāmi sakkohamasmī tidasānamindo

 yo  disvā bhikkhuṃ caraṇūpapannaṃ purakkhatvā pañjaliko namassati
pucchāmi taṃ devarājetamatthaṃ ito  cuto kiṃ labhate sukhaṃ so

 yo disvā bhikkhuṃ caraṇūpapannaṃ purakkhatvā pañjaliko namassati
diṭṭheva dhamme labhate pasaṃsaṃ saggañca so yāti sarīrabhedā

 lakkhī vata me udapādi ajja yaṃ vāsavaṃ bhūtapatiddasāma
bhikkhuñca disvāna tuvañca sakka kāhāmi puññāni anappakāni

 addhā have sevitabbā sapaññā bahussutā ye bahuṭhānacintino
bhikkhuñca disvāna mamañca rāja karohi puññāni anappakāni

 akkodhano niccapasannacitto sabbātithīyācayogo bhavitvā
nihacca mānaṃ abhivādayissaṃ sutvāna devinda subhāsitānīti


 392 siṅghapupphajātakaṃ 

 yametaṃ  vārijaṃ pupphaṃ adinnaṃ upasiṅghasi
ekaṅgametaṃ theyyānaṃ gandhathenosi mārisa

 na harāmi na bhañjāmi ārā siṅghāmi vārijaṃ
atha kena nu vaṇṇena gandhathenoti vuccati

 yoyaṃ bhisāni khaṇati puṇḍarīkāni bhañjati
evaṃ ākiṇṇakammanto kasmā eso na vuccati

 ākiṇṇaluddo puriso dhāticelaṃva makkhito
tasmiṃ me vacanaṃ natthi tañcārahāmi vattave

 anaṅgaṇassa posassa niccaṃ sucigavesino
vālaggamattaṃ pāpassa abbhāmattaṃva khāyati

 addhā maṃ yakkha jānāsi atho maṃ anukampasi
punapi yakkha vajjāsi yadā passasi edisaṃ

 neva taṃ upajīvāmi napi te bhatakāmhase 
tvameva bhikkhu jāneyya yena gaccheyya suggatinti


 393 vighāsādajātakaṃ 

 susukhaṃ  vata jīvanti ye janā vighāsādino
diṭṭheva  dhamme pāsaṃsā samparāye ca suggatī

 sukassa  bhāsamānassa na nisāmetha paṇḍitā
idaṃ suṇātha sodariyā amhevāyaṃ pasaṃsati

 nāhaṃ tumhe pasaṃsāmi kuṇapādā suṇātha me
ucchiṭṭhabhojino  tumhe na tumhe vighāsādino

 sattavassā  pabbajitā mejjhāraññe  sikhaṇḍino
vighāseneva yāpentā mayaṃ ce bhoto gārayhā
ke nu bhoto pasaṃsiyā

 tumhe sīhānaṃ byagghānaṃ vāḷānañcāvasiṭṭhakaṃ
ucchiṭṭheneva yāpentā maññivho vighāsādino

 ye brāhmaṇassa samaṇassa aññassa vā  vanibbino 
datvāva  sesaṃ bhuñjanti te janā vighāsādinoti


 394 vaṭṭakajātakaṃ 

 paṇītaṃ bhuñjase bhattaṃ sappitelañca mātula
atha kena nu vaṇṇena kiso tvamasi vāyasa

 amittamajjhe vasato tesu āmisamesato
niccaṃ ubbiggahadayassa kuto kākassa daḷhiyaṃ

 niccaṃ ubbegino  kākā dhaṅkā pāpena kammunā
laddho  piṇḍo na pīṇeti kiso tenasmi vaṭṭaka

 lūkhāni tiṇabījāni appasnehāni bhuñjasi
atha kena nu vaṇṇena thūlo tvamasi vaṭṭaka

 appicchā appacintāya adūragamanena ca
laddhāladdhena yāpento thūlo tenasmi vāyasa

 appicchassa  hi posassa appacintasukhassa  ca
susaṅgahitamānassa  vuttī susamudānayāti


 395 pārāvatajātakaṃ 

 cirassaṃ vata passāmi sahāyaṃ maṇidhārinaṃ
sukatā  massukuttiyā sobhate vata me sakhā

 parūḷhakacchanakhalomo  ahaṃ kammesu byāvaṭo
cirassaṃ nhāpitaṃ laddhā lomaṃ taṃ ajjaṃ hārayiṃ 

 yaṃ nu lomaṃ ahāresi dullabhaṃ laddha kappakaṃ
atha kiñcarahi te samma kaṇṭhe kiṇikiṇāyati 

 manussasukhumālānaṃ maṇi kaṇṭhesu lambati
tesāhaṃ  anusikkhāmi mā tvaṃ maññi davā kataṃ

 sacepimaṃ pihayasi massukuttiṃ sukāritaṃ
kārayissāmi te samma maṇiñcāpi dadāmi te

 tvaññeva maṇinā channo sukatāya ca massuyā
āmanta kho taṃ gacchāmi piyaṃ me tava dassananti


tassuddānaṃ 
atha passa sasūci ca tuṇḍilako miga mayhakapañcamapakkhivaro
atha pañjali vārija mejjha puna atha vaṭṭa kapotavarena dasāti
atha vagguddānaṃ 
atha vaggaṃ pakittissaṃ chanipātaṃ varuttame
avāriyā ca kharo ca  dve ca vuttā subyañjanāti

