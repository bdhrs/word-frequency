


 ayoni  suddhimanvesaṃ aggiṃ paricariṃ vane
suddhimaggaṃ ajānanto akāsiṃ amaraṃ tapaṃ 

 taṃ sukhena sukhaṃ laddhaṃ passa dhammasudhammataṃ
tisso vijjā anuppattā kataṃ buddhassa sāsanaṃ

 brahmabandhu pure āsiṃ idāni khomhi brāhmaṇo
tevijjo nhātako  camhi sottiyo camhi vedagūti



 pañcāhāhaṃ pabbajito sekho appattamānaso
vihāraṃ me paviṭṭhassa cetaso paṇidhī ahu

 nāsissaṃ na pivissāmi vihārato na nikkhame
napi passaṃ nipātessaṃ taṇhāsalle anūhate

 tassa mevaṃ viharato passa vīriyaparakkamaṃ
tisso vijjā anuppattā kataṃ buddhassa sāsananti



 yo pubbe karaṇīyāni pacchā so kātumicchati
sukhā so dhaṃsate ṭhānā pacchā ca manutappati

 yañhi kayirā tañhi vade yaṃ na kayirā na taṃ vade
akarontaṃ  bhāsamānaṃ parijānanti paṇḍitā

 susukhaṃ  vata nibbānaṃ sammāsambuddhadesitaṃ
asokaṃ virajaṃ khemaṃ yattha dukkhaṃ nirujjhatīti



 sukhaṃ ce jīvituṃ icche sāmaññasmiṃ apekkhavā
saṅghikaṃ nātimaññeyya cīvaraṃ pānabhojanaṃ

 sukhaṃ ce jīvituṃ icche sāmaññasmiṃ apekkhavā
ahi mūsikasobbhaṃva sevetha sayanāsanaṃ

 sukhaṃ ce  jīvituṃ icche sāmaññasmiṃ apekkhavā
itarītarena tusseyya ekadhammañca bhāvayeti



 atisītaṃ atiuṇhaṃ atisāyamidaṃ ahu
iti vissaṭṭhakammante khaṇā accenti māṇave

 yo ca sītañca uṇhañca tiṇā bhiyyo na maññati
karaṃ purisakiccāni so sukhā na vihāyati

 dabbaṃ kusaṃ poṭakilaṃ usīraṃ muñjapabbajaṃ
urasā panudissāmi vivekamanubrūhayanti



 ye cittakathī bahussutā samaṇā pāṭaliputtavāsino
tesaññataroyamāyuvā dvāre tiṭṭhati khujjasobhito

 ye  cittakathī bahussutā samaṇā pāṭaliputtavāsino
tesaññataroyamāyuvā dvāre tiṭṭhati māluterito

 suyuddhena suyiṭṭhena saṅgāmavijayena ca
brahmacariyānuciṇṇena evāyaṃ sukhamedhatīti



 yodha  koci manussesu parapāṇāni hiṃsati
asmā lokā paramhā ca ubhayā dhaṃsate naro

 yo ca mettena cittena sabbapāṇānukampati
bahuñhi so pasavati puññaṃ tādisako naro

 subhāsitassa sikkhetha samaṇūpāsanassa ca
ekāsanassa ca raho cittavūpasamassa cāti



 ekopi saddho medhāvī assaddhānīdha ñātinaṃ
dhammaṭṭho sīlasampanno hoti atthāya bandhunaṃ

 niggayha anukampāya coditā ñātayo mayā
ñātibandhavapemena kāraṃ katvāna bhikkhusu

 te abbhatītā kālaṅkatā pattā te tidivaṃ sukhaṃ
bhātaro mayhaṃ mātā ca modanti kāmakāminoti



 kālapabbaṅgasaṅkāso kiso dhamanisanthato
mattaññū  annapānamhi adīnamanaso naro

 phuṭṭho  ḍaṃsehi makasehi araññasmiṃ brahāvane
nāgo saṅgāmasīseva sato tatrādhivāsaye

 yathā brahmā tathā eko yathā devo tathā duve
yathā gāmo tathā tayo kolāhalaṃ tatuttarinti



 ahu  tuyhaṃ pure saddhā sā te ajja na vijjati
yaṃ tuyhaṃ tuyhamevetaṃ natthi duccaritaṃ mama

 aniccā hi calā saddā evaṃ diṭṭhā hi sā mayā
rajjantipi virajjanti tattha kiṃ jiyyate muni

 paccati munino bhattaṃ thokaṃ thokaṃ kule kule
piṇḍikāya carissāmi atthi jaṅghabalaṃ  mamāti



 saddhāya abhinikkhamma navapabbajito navo
mitte bhajeyya kalyāṇe suddhājīve atandite

 saddhāya abhinikkhamma navapabbajito navo
saṅghasmiṃ viharaṃ bhikkhu sikkhetha vinayaṃ budho

 saddhāya abhinikkhamma navapabbajito navo
kappākappesu kusalo careyya apurakkhatoti



 paṇḍitaṃ  vata maṃ santaṃ alamatthavicintakaṃ
pañca kāmaguṇā loke sammohā pātayiṃsu maṃ

 pakkhando māravisaye daḷhasallasamappito
asakkhiṃ maccurājassa ahaṃ pāsā pamuccituṃ

 sabbe  kāmā pahīnā me bhavā sabbe padālitā 
vikkhīṇo jātisaṃsāro natthi dāni punabbhavoti



 suṇātha ñātayo sabbe yāvantettha samāgatā
dhammaṃ vo desayissāmi dukkhā jāti punappunaṃ

 ārambhatha  nikkamatha yuñjatha buddhasāsane
dhunātha maccuno senaṃ naḷāgāraṃva kuñjaro

 yo  imasmiṃ dhammavinaye  vihassati 
pahāya jātisaṃsāraṃ dukkhassantaṃ karissatīti



 saṃsaraṃ  hi nirayaṃ agacchissaṃ petalokamagamaṃ punappunaṃ
dukkhamamhipi tiracchānayoniyaṃ nekadhā hi vusitaṃ ciraṃ mayā

 mānusopi ca bhavobhirādhito saggakāyamagamaṃ sakiṃ sakiṃ
rūpadhātusu  arūpadhātusu nevasaññisu asaññisuṭṭhitaṃ

 sambhavā suviditā asārakā saṅkhatā pacalitā saderitā
taṃ viditvā mahamattasambhavaṃ santimeva satimā samajjhaganti



 yo pubbe karaṇīyāni pacchā so kātumicchati
sukhā so dhaṃsate ṭhānā pacchā ca manutappati

 yañhi  kayirā tañhi vade yaṃ na kayirā na taṃ vade
akarontaṃ bhāsamānaṃ parijānanti paṇḍitā

 susukhaṃ vata nibbānaṃ sammāsambuddhadesitaṃ
asokaṃ virajaṃ khemaṃ yattha dukkhaṃ nirujjhatīti



 pāpamitte vivajjetvā bhajeyyuttamapuggalaṃ
ovāde cassa tiṭṭheyya patthento acalaṃ sukhaṃ

 parittaṃ dārumāruyha yathā sīde mahaṇṇave
evaṃ kusītamāgamma sādhujīvīpi sīdati
tasmā taṃ parivajjeyya kusītaṃ hīnavīriyaṃ

 pavivittehi  ariyehi pahitattehi jhāyibhi
niccaṃ  āraddhavīriyehi paṇḍitehi sahāvaseti


tatruddānaṃ 
aṅgaṇiko bhāradvājo paccayo bākulo isi
dhaniyo mātaṅgaputto sobhito vāraṇo isi
vassiko ca yasojo ca sāṭimattiyupāli ca
uttarapālo abhibhūto gotamo hāritopi ca
thero tikanipātamhi nibbāne vimalo kato
aṭṭhatālīsa gāthāyo therā soḷasa kittitāti
