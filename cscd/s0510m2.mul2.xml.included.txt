


 kakusandho  mahāvīro sabbadhammāna pāragū
gaṇamhā vūpakaṭṭho so agamāsi vanantaraṃ

 bījamiñjaṃ gahetvāna latāya āvuṇiṃ ahaṃ
bhagavā tamhi samaye jhāyate pabbatantare

 disvānahaṃ devadevaṃ vippasannena cetasā
dakkhiṇeyyassa vīrassa bījamiñjamadāsahaṃ

 imasmiṃyeva kappamhi yaṃ miñjamadadiṃ  tadā
duggatiṃ nābhijānāmi bījamiñjassidaṃ phalaṃ

 kilesā jhāpitā mayhaṃ bhavā sabbe samūhatā
nāgova bandhanaṃ chetvā viharāmi anāsavo

 svāgataṃ vata me āsi mama buddhassa santike
tisso vijjā anuppattā kataṃ buddhassa sāsanaṃ

 paṭisambhidā catasso vimokkhāpi ca aṭṭhime
chaḷabhiññā sacchikatā kataṃ buddhassa sāsanaṃ
itthaṃ sudaṃ āyasmā vibhītakamiñjiyo  thero imā
gāthāyo abhāsitthāti
vibhītakamiñjiyattherassāpadānaṃ paṭhamaṃ


 ajinena  nivatthohaṃ vākacīradharo tadā
khāriyā pūrayitvāna kolaṃhāsiṃ mamassamaṃ 

 tamhi  kāle sikhī buddho eko adutiyo ahu
mamassamaṃ upāgacchi jānanto sabbakālikaṃ

 sakaṃ cittaṃ pasādetvā vanditvāna ca subbataṃ
ubho hatthehi paggayha kolaṃ buddhassadāsahaṃ

 ekatiṃse ito kappe yaṃ phalamadadiṃ tadā
duggatiṃ nābhijānāmi koladānassidaṃ phalaṃ

 kilesā jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā koladāyako thero imā gāthāyo
abhāsitthāti
koladāyakattherassāpadānaṃ dutiyaṃ


 candabhāgānadītīre  assamo sukato mama
billarukkhehi  ākiṇṇo nānādumanisevito

 sugandhaṃ beluvaṃ disvā buddhaseṭṭhamanussariṃ
khāribhāraṃ pūrayitvā tuṭṭho saṃviggamānaso

 kakusandhaṃ upāgamma billapakkamadāsahaṃ
puññakkhettassa vīrassa vippasannena cetasā

 imasmiṃyeva kappasmiṃ yaṃ phalamadadiṃ tadā
duggatiṃ nābhijānāmi phaladānassidaṃ phalaṃ

 kilesā  jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā billiyo thero imā gāthāyo
abhāsitthāti
billiyattherassāpadānaṃ tatiyaṃ


 suvaṇṇavaṇṇaṃ  sambuddhaṃ dvattiṃsavaralakkhaṇaṃ
vipinaggena  gacchantaṃ sālarājaṃva phullitaṃ

 tiṇattharaṃ paññāpetvā buddhaseṭṭhaṃ ayācahaṃ
anukampatu maṃ buddho bhikkhaṃ icchāmi dātave

 anukampako kāruṇiko atthadassī mahāyaso
mama saṅkappamaññāya orūhi mama assame

 orohitvāna sambuddho nisīdi paṇṇasanthare
bhallātakaṃ gahetvāna buddhaseṭṭhassadāsahaṃ

 mama nijjhāyamānassa paribhuñji tadā jino
tattha cittaṃ pasādetvā abhivandiṃ tadā jinaṃ

 aṭṭhārase kappasate yaṃ phalamadadiṃ tadā
duggatiṃ nābhijānāmi phaladānassidaṃ phalaṃ

 kilesā jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā catasso kataṃ buddhassa sāsanaṃ
itthaṃ  sudaṃ āyasmā bhallātadāyako thero imā gāthāyo
abhāsitthāti
bhallātadāyakattherassāpadānaṃ catutthaṃ


 nigrodhe  haritobhāse saṃviruḷhamhi pādape
uttalimālaṃ  paggayha bodhiyā abhiropayiṃ

 imasmiṃyeva kappamhi yaṃ bodhimabhipūjayiṃ
duggatiṃ nābhijānāmi bodhipūjāyidaṃ phalaṃ

 kilesā jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā uttalipupphiyo thero imā gāthāyo
abhāsitthāti
uttalipupphiyattherassāpadānaṃ pañcamaṃ


 supupphitaṃ  sālavanaṃ ogayha vessabhū muni
nisīdi giriduggesu abhijātova kesarī

 pasannacitto  sumano ambāṭakamapūjayiṃ
puññakkhettaṃ anuttaraṃ  pasanno sehi pāṇibhi

 ekatiṃse ito kappe yaṃ pupphamabhiropayiṃ
duggati nābhijānāmi buddhapūjāyidaṃ phalaṃ

 kilesā jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā ambāṭakiyo thero imā gāthāyo
abhāsitthāti
ambāṭakiyattherassāpadānaṃ chaṭṭhaṃ


 padumuttarassa  bhagavato sabbabhūtahitesino
pasannacitto sumano sīhāsanamadāsahaṃ

 devaloke manusse vā yattha yattha vasāmahaṃ
labhāmi vipulaṃ byamhaṃ sīhāsanassidaṃ phalaṃ

 soṇṇamayā rūpimayā lohitaṅgamayā  bahū
maṇimayā ca pallaṅkā nibbattanti mamaṃ sadā

 bodhiyā  āsanaṃ katvā jalajuttamanāmino
ucce kule pajāyāmi aho dhammasudhammatā

 satasahassito kappe sīhāsanamakāsahaṃ
duggatiṃ nābhijānāmi sīhāsanassidaṃ phalaṃ

 kilesā jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā sīhāsaniko thero imā gāthāyo
abhāsitthāti
sīhāsanikattherassāpadānaṃ sattamaṃ


 sumedho  nāma sambuddho aggo kāruṇiko muni
tārayitvā bahū satte nibbuto so mahāyaso

 sīhāsanassa sāmantā sumedhassa mahesino
pasannacitto sumano pādapīṭhamakārayiṃ

 katvāna kusalaṃ kammaṃ sukhapākaṃ sukhudrayaṃ
puññakammena saṃyutto tāvatiṃsamagacchahaṃ

 tattha  me vasamānassa puññakammasamaṅgino
padāni uddharantassa soṇṇapīṭhā bhavanti me

 lābhā tesaṃ suladdhaṃ vo ye labhanti upassutiṃ
nibbute kāraṃ katvāna labhanti vipulaṃ sukhaṃ

 mayāpi sukataṃ kammaṃ vāṇijjaṃ suppayojitaṃ
pādapīṭhaṃ karitvāna soṇṇapīṭhaṃ labhāmahaṃ

 yaṃ yaṃ disaṃ pakkamāmi kenaci kiccayenahaṃ 
soṇṇapīṭhe akkamāmi  puññakammassidaṃ phalaṃ

 tiṃsakappasahassamhi yaṃ kammamakariṃ tadā
duggatiṃ nābhijānāmi pādapīṭhassidaṃ phalaṃ

 kilesā jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā pādapīṭhiyo thero imā gāthāyo
abhāsitthāti
pādapīṭhiyattherassāpadānaṃ aṭṭhamaṃ


 padumuttarassa  bhagavato bodhiyā pādaputtame
vedikaṃ sukataṃ katvā sakaṃ cittaṃ pasādayiṃ

 atoḷārāni  bhaṇḍāni katāni akatāni ca
antalikkhā pavassanti vedikāya idaṃ phalaṃ

 ubhato byūḷhasaṅgāme pakkhandanto bhayānake
bhayabheravaṃ na passāmi vedikāya idaṃ phalaṃ

 mama  saṅkappamaññāya byamhaṃ nibbattate subhaṃ
sayanāni mahagghāni vedikāya idaṃ phalaṃ

 satasahassito  kappe yaṃ vedikamakārayiṃ
duggatiṃ nābhijānāmi vedikāya idaṃ phalaṃ

 kilesā jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā vedikārako thero imā gāthāyo
abhāsitthāti
vedikārakattherassāpadānaṃ navamaṃ


 siddhatthassa  bhagavato dvipadindassa tādino
pasannacitto sumano bodhigharamakārayiṃ

 tusitaṃ upapannomhi vasāmi ratane ghare
na me sītaṃ vā uṇhaṃ vā vāto gatte na samphuse

 pañcasaṭṭhimhito kappe cakkavattī ahosahaṃ
kāsikaṃ nāma nagaraṃ vissakammena  māpitaṃ

 dasayojanaāyāmaṃ aṭṭhayojanavitthataṃ
na tamhi nagare atthi kaṭṭhaṃ vallī ca mattikā

 tiriyaṃ yojanaṃ āsi addhayojanavitthataṃ
maṅgalo nāma pāsādo vissakammena māpito

 cullāsītisahassāni thambhā soṇṇamayā ahuṃ
maṇimayā ca niyyūhā chadanaṃ rūpiyaṃ ahu

 sabbasoṇṇamayaṃ  gharaṃ vissakammena māpitaṃ
ajjhāvutthaṃ mayā etaṃ gharadānassidaṃ phalaṃ

 te sabbe anubhotvāna devamānusake bhave
ajjhapattomhi nibbānaṃ santipadamanuttaraṃ

 tiṃsakappasahassamhi bodhigharamakārayiṃ
duggatiṃ  nābhijānāmi gharadānassidaṃ phalaṃ

 kilesā  jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā bodhigharadāyako thero imā gāthāyo
abhāsitthāti
bodhigharadāyakattherassāpadānaṃ dasamaṃ
vibhītakavaggo pañcacattālīsamo
tassuddānaṃ 
vibhītakī kolaphalī billabhallātakappado
uttalambaṭakī ceva āsanī pādapīṭhako
vediko bodhighariko gāthāyo gaṇitāpi ca
ekūnāsītikā sabbā asmiṃ vagge pakittitā
