


 evaṃ  me sutaṃ  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme atha kho āyasmā rāhulo yena bhagavā tenupasaṅkami upasaṅkamitvā bhagavantaṃ abhivādetvā ekamantaṃ nisīdi ekamantaṃ nisinno kho āyasmā rāhulo bhagavantaṃ etadavoca  sādhu me bhante bhagavā saṃkhittena dhammaṃ desetu yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyyanti
taṃ kiṃ maññasi rāhula cakkhuṃ niccaṃ vā aniccaṃ vāti aniccaṃ bhante yaṃ panāniccaṃ dukkhaṃ vā taṃ sukhaṃ vāti dukkhaṃ bhante yaṃ  panāniccaṃ dukkhaṃ vipariṇāmadhammaṃ kallaṃ nu taṃ samanupassituṃ  etaṃ mama esohamasmi eso me attāti no hetaṃ bhante sotaṃ niccaṃ vā aniccaṃ vāti aniccaṃ bhante ghānaṃ niccaṃ vā aniccaṃ vāti aniccaṃ bhante jivhā niccā vā aniccā vāti aniccā bhante kāyo nicco vā anicco vāti anicco bhante   mano nicco vā anicco vāti anicco bhante yaṃ panāniccaṃ dukkhaṃ vā taṃ sukhaṃ vāti dukkhaṃ bhante yaṃ panāniccaṃ dukkhaṃ vipariṇāmadhammaṃ kallaṃ nu taṃ samanupassituṃ  etaṃ mama esohamasmi eso me attāti no hetaṃ bhante
evaṃ passaṃ rāhula sutavā ariyasāvako cakkhusmimpi nibbindati   sotasmimpi nibbindati ghānasmimpi nibbindati jivhāyapi nibbindati kāyasmimpi nibbindati manasmimpi nibbindati nibbindaṃ virajjati virāgā vimuccati vimuttasmiṃ vimuttamiti ñāṇaṃ hoti khīṇā jāti vusitaṃ brahmacariyaṃ kataṃ karaṇīyaṃ nāparaṃ itthattāyāti pajānātīti paṭhamaṃ

 sāvatthiyaṃ  viharati taṃ kiṃ maññasi rāhula rūpā niccā vā aniccā vāti aniccā  bhante saddā gandhā rasā phoṭṭhabbā dhammā niccā vā aniccā vāti aniccā bhante evaṃ passaṃ rāhula sutavā ariyasāvako rūpesupi nibbindati saddesupi nibbindati gandhesupi nibbindati rasesupi nibbindati phoṭṭhabbesupi nibbindati dhammesupi nibbindati nibbindaṃ virajjati pajānātīti dutiyaṃ

 sāvatthiyaṃ  viharati taṃ kiṃ maññasi rāhula cakkhuviññāṇaṃ niccaṃ vā aniccaṃ vāti aniccaṃ bhante sotaviññāṇaṃ ghānaviññāṇaṃ jivhāviññāṇaṃ kāyaviññāṇaṃ manoviññāṇaṃ niccaṃ vā aniccaṃ vāti aniccaṃ bhante   evaṃ passaṃ rāhula sutavā ariyasāvako cakkhuviññāṇasmimpi nibbindati sotaviññāṇasmimpi nibbindati ghānaviññāṇasmimpi nibbindati jivhāviññāṇasmimpi nibbindati kāyaviññāṇasmimpi nibbindati manoviññāṇasmimpi nibbindati nibbindaṃ virajjati pajānātīti tatiyaṃ

 sāvatthiyaṃ viharati taṃ kiṃ maññasi rāhula cakkhusamphasso nicco vā anicco vāti anicco bhante sotasamphasso ghānasamphasso jivhāsamphasso kāyasamphasso manosamphasso nicco vā anicco vāti anicco bhante evaṃ passaṃ rāhula sutavā ariyasāvako cakkhusamphassasmimpi nibbindati sotasamphassasmimpi nibbindati ghānasamphassasmimpi nibbindati jivhāsamphassasmimpi nibbindati kāyasamphassasmimpi nibbindati manosamphassasmimpi nibbindati nibbindaṃ  virajjati pajānātīti catutthaṃ

 sāvatthiyaṃ  viharati taṃ kiṃ maññasi rāhula cakkhusamphassajā  vedanā niccā vā aniccā vāti aniccā bhante sotasamphassajā vedanā ghānasamphassajā vedanā jivhāsamphassajā vedanā kāyasamphassajā vedanā manosamphassajā vedanā niccā vā aniccā vāti aniccā  bhante evaṃ passaṃ rāhula sutavā ariyasāvako cakkhusamphassajāya vedanāyapi nibbindati sota ghāna jivhā kāya manosamphassajāya vedanāyapi nibbindati pajānātīti pañcamaṃ

 sāvatthiyaṃ viharati taṃ kiṃ maññasi rāhula rūpasaññā niccā vā aniccā vāti aniccā bhante saddasaññā gandhasaññā rasasaññā phoṭṭhabbasaññā dhammasaññā niccā vā aniccā vāti aniccā bhante evaṃ passaṃ rāhula sutavā ariyasāvako rūpasaññāyapi nibbindati saddasaññāyapi nibbindati gandhasaññāyapi nibbindati rasasaññāyapi nibbindati phoṭṭhabbasaññāyapi nibbindati dhammasaññāyapi nibbindati pajānātīti chaṭṭhaṃ

 sāvatthiyaṃ  viharati taṃ kiṃ maññasi rāhula rūpasañcetanā niccā vā aniccā vāti aniccā bhante saddasañcetanā gandhasañcetanā rasasañcetanā  phoṭṭhabbasañcetanā dhammasañcetanā niccā vā aniccā vāti aniccā bhante evaṃ passaṃ rāhula sutavā ariyasāvako rūpasañcetanāyapi nibbindati saddasañcetanāyapi nibbindati gandhasañcetanāyapi nibbindati rasasañcetanāyapi nibbindati phoṭṭhabbasañcetanāyapi  nibbindati dhammasañcetanāyapi nibbindati pajānātīti sattamaṃ

 sāvatthiyaṃ viharati taṃ kiṃ maññasi rāhula rūpataṇhā niccā vā aniccā vāti aniccā bhante saddataṇhā gandhataṇhā rasataṇhā phoṭṭhabbataṇhā dhammataṇhā niccā vā aniccā vāti aniccā bhante evaṃ passaṃ rāhula sutavā ariyasāvako rūpataṇhāyapi nibbindati saddataṇhāyapi nibbindati gandhataṇhāyapi nibbindati rasataṇhāyapi nibbindati phoṭṭhabbataṇhāya nibbindati dhammataṇhāyapi nibbindati   pajānātīti aṭṭhamaṃ

 sāvatthiyaṃ  viharati taṃ kiṃ maññasi rāhula pathavīdhātu niccā vā aniccā vāti aniccā bhante āpodhātu tejodhātu vāyodhātu ākāsadhātu viññāṇadhātu niccā vā aniccā vāti aniccā bhante evaṃ passaṃ rāhula sutavā ariyasāvako pathavīdhātuyāpi nibbindati āpodhātuyāpi nibbindati tejodhātuyāpi nibbindati vāyodhātuyāpi  nibbindati ākāsadhātuyāpi nibbindati viññāṇadhātuyāpi nibbindati pajānātīti navamaṃ

 sāvatthiyaṃ viharati taṃ kiṃ maññasi rāhula rūpaṃ niccaṃ vā aniccaṃ vāti aniccaṃ bhante vedanā saññā saṅkhārā viññāṇaṃ niccaṃ vā aniccaṃ vāti aniccaṃ bhante evaṃ passaṃ rāhula sutavā ariyasāvako rūpasmimpi nibbindati vedanāyapi nibbindati saññāyapi nibbindati saṅkhāresupi nibbindati viññāṇasmimpi nibbindati nibbindaṃ virajjati  virāgā vimuccati vimuttasmiṃ vimuttamiti ñāṇaṃ hoti khīṇā jāti vusitaṃ brahmacariyaṃ kataṃ karaṇīyaṃ nāparaṃ itthattāyāti pajānātīti dasamaṃ
paṭhamo vaggo
tassuddānaṃ 
cakkhu rūpañca viññāṇaṃ samphasso vedanāya ca
saññā sañcetanā taṇhā dhātu khandhena te dasāti


 evaṃ  me sutaṃ  ekaṃ samayaṃ bhagavā sāvatthiyaṃ viharati atha  kho āyasmā rāhulo yena bhagavā tenupasaṅkami upasaṅkamitvā bhagavantaṃ abhivādetvā ekamantaṃ nisīdi ekamantaṃ nisinnaṃ kho āyasmantaṃ rāhulaṃ  bhagavā etadavoca  taṃ kiṃ maññasi rāhula cakkhuṃ niccaṃ vā aniccaṃ vāti aniccaṃ bhante yaṃ panāniccaṃ dukkhaṃ vā taṃ sukhaṃ vāti dukkhaṃ bhante yaṃ panāniccaṃ dukkhaṃ vipariṇāmadhammaṃ kallaṃ nu taṃ samanupassituṃ  etaṃ mama esohamasmi eso me attāti no hetaṃ bhante sotaṃ ghānaṃ jivhā kāyo mano nicco vā anicco vāti anicco bhante yaṃ panāniccaṃ dukkhaṃ vā taṃ sukhaṃ vāti dukkhaṃ bhante yaṃ panāniccaṃ dukkhaṃ vipariṇāmadhammaṃ kallaṃ nu taṃ samanupassituṃ  etaṃ mama esohamasmi eso me attāti no hetaṃ bhante evaṃ passaṃ rāhula sutavā ariyasāvako cakkhusmimpi nibbindati sotasmimpi nibbindati ghānasmimpi nibbindati  jivhāyapi nibbindati kāyasmimpi nibbindati manasmimpi nibbindati nibbindaṃ virajjati virāgā vimuccati vimuttasmiṃ vimuttamiti ñāṇaṃ hoti khīṇā  jāti vusitaṃ brahmacariyaṃ kataṃ karaṇīyaṃ nāparaṃ itthattāyāti pajānātīti etena peyyālena dasa suttantā kātabbā paṭhamaṃ

 sāvatthiyaṃ viharati taṃ kiṃ maññasi rāhula rūpā  niccā vā aniccā vāti aniccā bhante saddā gandhā rasā phoṭṭhabbā dhammā
cakkhuviññāṇaṃ sotaviññāṇaṃ ghānaviññāṇaṃ jivhāviññāṇaṃ kāyaviññāṇaṃ manoviññāṇaṃ
cakkhusamphasso sotasamphasso ghānasamphasso jivhāsamphasso kāyasamphasso manosamphasso
cakkhusamphassajā vedanā sotasamphassajā vedanā ghānasamphassajā vedanā jivhāsamphassajā vedanā kāyasamphassajā vedanā manosamphassajā vedanā
rūpasaññā saddasaññā gandhasaññā rasasaññā phoṭṭhabbasaññā dhammasaññā
rūpasañcetanā saddasañcetanā gandhasañcetanā rasasañcetanā phoṭṭhabbasañcetanā dhammasañcetanā
rūpataṇhā   saddataṇhā gandhataṇhā rasataṇhā phoṭṭhabbataṇhā dhammataṇhā
pathavīdhātu āpodhātu tejodhātu vāyodhātu ākāsadhātu  viññāṇadhātu
rūpaṃ  vedanā saññā saṅkhārā viññāṇaṃ niccaṃ vā aniccaṃ vāti aniccaṃ bhante evaṃ passaṃ rāhula nāparaṃ itthattāyāti pajānātīti dasamaṃ

 sāvatthiyaṃ viharati atha kho āyasmā rāhulo yena bhagavā tenupasaṅkami upasaṅkamitvā bhagavantaṃ abhivādetvā ekamantaṃ nisīdi ekamantaṃ nisinno kho āyasmā rāhulo bhagavantaṃ etadavoca  kathaṃ nu kho bhante jānato kathaṃ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānānusayā na hontīti yaṃ kiñci rāhula rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā sabbaṃ rūpaṃ netaṃ mama nesohamasmi na meso attāti evametaṃ yathābhūtaṃ sammappaññāya passati yā kāci vedanā yā kāci saññā ye keci saṅkhārā yaṃ kiñci viññāṇaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā sabbaṃ viññāṇaṃ netaṃ mama nesohamasmi na meso attāti evametaṃ yathābhūtaṃ sammappaññāya passati evaṃ kho rāhula jānato evaṃ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānānusayā  na hontīti ekādasamaṃ

 sāvatthinidānaṃ  atha kho āyasmā rāhulo yena bhagavā tenupasaṅkami upasaṅkamitvā bhagavantaṃ abhivādetvā ekamantaṃ nisīdi ekamantaṃ nisinno kho āyasmā rāhulo bhagavantaṃ etadavoca  kathaṃ nu kho bhante jānato kathaṃ passato imasmiṃ ca saviññāṇake kāye  bahiddhā ca sabbanimittesu ahaṅkāramamaṅkāramānāpagataṃ mānasaṃ hoti vidhā samatikkantaṃ santaṃ suvimuttanti yaṃ kiñci rāhula rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā sabbaṃ rūpaṃ netaṃ mama nesohamasmi na meso attāti evametaṃ yathābhūtaṃ sammappaññāya disvā anupādā vimutto hoti
yā kāci vedanā yā kāci saññā ye keci saṅkhārā yaṃ kiñci viññāṇaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā sabbaṃ viññāṇaṃ netaṃ mama nesohamasmi na meso attāti evametaṃ yathābhūtaṃ sammappaññāya disvā anupādā vimutto hoti evaṃ kho rāhula jānato evaṃ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānāpagataṃ mānasaṃ hoti  vidhā samatikkantaṃ santaṃ suvimuttanti dvādasamaṃ
dutiyo vaggo
tassuddānaṃ 
cakkhu  rūpañca viññāṇaṃ samphasso vedanāya ca
saññā sañcetanā taṇhā dhātu khandhena te dasa
anusayaṃ apagatañceva vaggo tena pavuccatīti
rāhulasaṃyuttaṃ samattaṃ
