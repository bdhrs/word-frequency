20. Sattatinipāto

 531. Kusajātakaṃ (1)
1.
 ‘‘Idaṃ  te raṭṭhaṃ sadhanaṃ sayoggaṃ, sakāyuraṃ sabbakāmūpapannaṃ;
Idaṃ te rajjaṃ ⟪ raṭṭhaṃ (ka.) ⟫ anusāsa amma, gacchāmahaṃ yattha piyā pabhāvatī’’.
2.
 ‘‘Anujjubhūtena haraṃ mahantaṃ, divā ca ratto ca nisīthakāle ⟪ nisīda kāle (ka.) ⟫;
Paṭigaccha tvaṃ khippaṃ kusāvatiṃ kusa ⟪ kusāvatiṃ (syā. ka.) ⟫, nicchāmi dubbaṇṇamahaṃ vasantaṃ’’.
3.
 ‘‘Nāhaṃ gamissāmi ito kusāvatiṃ, pabhāvatī vaṇṇapalobhito tava;
Ramāmi maddassa niketaramme, hitvāna raṭṭhaṃ tava dassane rato.
4.
 ‘‘Pabhāvatī vaṇṇapalobhito tava, sammūḷharūpo vicarāmi mediniṃ ⟪ medaniṃ (syā. ka.) ⟫;
Disaṃ na jānāmi kutomhi āgato, tayamhi matto migamandalocane.
5.
 ‘‘Suvaṇṇacīravasane, jātarūpasumekhale;
Sussoṇi  tava kāmā hi ⟪ kāmehi (sī. syā. pī.) ⟫, nāhaṃ rajjena matthiko’’.
6.
 ‘‘Abbhūti ⟪ abbhū hi (sī.), abhūti (syā.), abbhu hi (pī.) ⟫ tassa bho hoti, yo anicchantamicchati;
Akāmaṃ rāja kāmesi ⟪ kāmehi (sī. pī.) ⟫, akantaṃ kantu ⟪ akanto kanta (sī. syā. pī.) ⟫ micchasi’’.
7.
 ‘‘Akāmaṃ vā sakāmaṃ vā, yo naro labhate piyaṃ;
Lābhamettha pasaṃsāma, alābho tattha pāpako’’.
8.
 ‘‘Pāsāṇasāraṃ  khaṇasi, kaṇikārassa dārunā;
Vātaṃ jālena bādhesi, yo anicchantamicchasi’’.
9.
 ‘‘Pāsāṇo nūna te hadaye, ohito mudulakkhaṇe;
Yo te sātaṃ na vindāmi, tirojanapadāgato.
10.
 ‘‘Yadā maṃ bhakuṭiṃ ⟪ bhūkuṭiṃ (sī. pī.) ⟫ katvā, rājaputtī udikkhati ⟪ rājaputti udikkhasi (sī. pī.) ⟫;
Āḷāriko tadā homi, rañño maddassantepure ⟪ maddassa thīpure (sī. pī.) evamuparipi ⟫.
11.
 ‘‘Yadā umhayamānā maṃ, rājaputtī udikkhati ⟪ rājaputti udikkhasi (sī. pī.) ⟫;
Nāḷāriko tadā homi, rājā homi tadā kuso’’.
12.
 ‘‘Sace  hi vacanaṃ saccaṃ, nemittānaṃ bhavissati;
Neva me tvaṃ patī assa, kāmaṃ chindantu sattadhā’’.
13.
 ‘‘Sace hi vacanaṃ saccaṃ, aññesaṃ yadi vā mamaṃ;
Neva tuyhaṃ patī atthi, añño sīhassarā kusā’’.
14.
 ‘‘Nekkhaṃ gīvaṃ te kāressaṃ, patvā khujje kusāvatiṃ;
Sace maṃ nāganāsūrū, olokeyya pabhāvatī.
15.
 ‘‘Nekkhaṃ  gīvaṃ te kāressaṃ, patvā khujje kusāvatiṃ;
Sace maṃ nāganāsūrū, ālapeyya pabhāvatī.
16.
 ‘‘Nekkhaṃ gīvaṃ te kāressaṃ, patvā khujje kusāvatiṃ;
Sace maṃ nāganāsūrū, umhāyeyya pabhāvatī.
17.
 ‘‘Nekkhaṃ gīvaṃ te kāressaṃ, patvā khujje kusāvatiṃ;
Sace maṃ nāganāsūrū, pamhāyeyya pabhāvatī.
18.
 ‘‘Nekkhaṃ gīvaṃ te kāressaṃ, patvā khujje kusāvatiṃ;
Sace me nāganāsūrū, pāṇīhi upasamphuse’’.
19.
 ‘‘Na hi nūnāyaṃ rājaputtī, kuse sātampi vindati;
Āḷārike bhate pose, vetanena anatthike’’.
20.
 ‘‘Na hi nūnāyaṃ sā ⟪ nūna ayaṃ (sī. syā.) ⟫ khujjā, labhati jivhāya chedanaṃ;
Sunisitena satthena, evaṃ dubbhāsitaṃ bhaṇaṃ’’.
21.
 ‘‘Mā  naṃ rūpena pāmesi, ārohena pabhāvati;
Mahāyasoti katvāna, karassu rucire piyaṃ.
22.
 ‘‘Mā naṃ rūpena pāmesi, ārohena pabhāvati;
Mahaddhanoti katvāna, karassu rucire piyaṃ.
23.
 ‘‘Mā naṃ rūpena pāmesi, ārohena pabhāvati;
Mahabbaloti katvāna, karassu rucire piyaṃ.
24.
 ‘‘Mā  naṃ rūpena pāmesi, ārohena pabhāvati;
Mahāraṭṭhoti katvāna, karassu rucire piyaṃ.
25.
 ‘‘Mā naṃ rūpena pāmesi, ārohena pabhāvati;
Mahārājāti katvāna, karassu rucire piyaṃ.
26.
 ‘‘Mā naṃ rūpena pāmesi, ārohena pabhāvati;
Sīhassaroti katvāna, karassu rucire piyaṃ.
27.
 ‘‘Mā  naṃ rūpena pāmesi, ārohena pabhāvati;
Vaggussaroti katvāna, karassu rucire piyaṃ.
28.
 ‘‘Mā naṃ rūpena pāmesi, ārohena pabhāvati;
Bindussaroti katvāna, karassu rucire piyaṃ.
29.
 ‘‘Mā naṃ rūpena pāmesi, ārohena pabhāvati;
Mañjussaroti katvāna, karassu rucire piyaṃ.
30.
 ‘‘Mā naṃ rūpena pāmesi, ārohena pabhāvati;
Madhussaroti ⟪ madhurassaroti (sī.) ⟫ katvāna, karassu rucire piyaṃ.
31.
 ‘‘Mā naṃ rūpena pāmesi, ārohena pabhāvati;
Satasippoti katvāna, karassu rucire piyaṃ.
32.
 ‘‘Mā naṃ rūpena pāmesi, ārohena pabhāvati;
Khattiyotipi katvāna ⟪ karitvāna (sī.) ⟫, karassu rucire piyaṃ.
33.
 ‘‘Mā naṃ rūpena pāmesi, ārohena pabhāvati;
Kusarājāti katvāna, karassu rucire piyaṃ’’.
34.
 ‘‘Ete  nāgā upatthaddhā, sabbe tiṭṭhanti vammitā ⟪ vammikā (syā.) ⟫;
Purā maddanti pākāraṃ, ānentetaṃ pabhāvatiṃ’’.
35.
 ‘‘Satta  bile ⟪ khaṇḍe (sī. pī.) ⟫ karitvāna, ahametaṃ pabhāvatiṃ;
Khattiyānaṃ padassāmi, ye maṃ hantuṃ idhāgatā’’.
36.
 ‘‘Avuṭṭhahi rājaputtī, sāmā koseyyavāsinī;
Assupuṇṇehi nettehi, dāsīgaṇapurakkhatā’’.
37.
 ‘‘Taṃ nūna kakkūpanisevitaṃ mukhaṃ, ādāsadantātharupaccavekkhitaṃ;
Subhaṃ sunettaṃ virajaṃ anaṅgaṇaṃ, chuddhaṃ vane ṭhassati khattiyehi.
38.
 ‘‘Te nūna me asite vellitagge, kese mudū candanasāralitte;
Samākule sīvathikāya majjhe, pādehi gijjhā parikaḍḍhissanti ⟪ parikaḍḍhayanti (sī. syā. pī.) ⟫.
39.
 ‘‘Tā nūna me tambanakhā sulomā, bāhā mudū candanasāralittā;
Chinnā vane ujjhitā khattiyehi, gayha dhaṅko ⟪ vako (pī.) ⟫ gacchati yena kāmaṃ.
40.
 ‘‘Te nūna tālūpanibhe alambe, nisevite kāsikacandanena;
Thanesu me lambissati ⟪ lambahīti (pī.) ⟫ siṅgālo ⟪ sigālo (sī. syā. pī.) ⟫, mātūva putto taruṇo tanūjo.
41.
 ‘‘Taṃ  nūna soṇiṃ puthulaṃ sukoṭṭitaṃ, nisevitaṃ kañcanamekhalāhi;
Chinnaṃ vane khattiyehī avatthaṃ, siṅgālasaṅghā parikaḍḍhissanti ⟪ gayhā vako gacchati yenakāmaṃ (pī.) ⟫.
42.
 ‘‘Soṇā  dhaṅkā ⟪ vakā (pī.) ⟫ siṅgālā ca, ye caññe santi dāṭhino;
Ajarā nūna hessanti, bhakkhayitvā pabhāvatiṃ.
43.
 ‘‘Sace maṃsāni hariṃsu, khattiyā dūragāmino;
Aṭṭhīni amma yācitvā, anupathe dahātha naṃ.
44.
 ‘‘Khettāni amma kāretvā, kaṇikārettha ropaya ⟪ ropaye (ka.) ⟫;
Yadā te pupphitā assu, hemantānaṃ himaccaye;
Sareyyātha mamaṃ ⟪ mama (pī.) ⟫ amma, evaṃvaṇṇā pabhāvatī’’.
45.
 ‘‘Tassā mātā udaṭṭhāsi, khattiyā devavaṇṇinī;
Disvā asiñca sūnañca, rañño maddassantepure’’.
46.
 ‘‘Iminā nūna asinā, susaññaṃ tanumajjhimaṃ;
Dhītaraṃ madda ⟪ mama (sī.), maddo (pī.) ⟫ hantvāna, khattiyānaṃ padassasi’’ ⟪ padassati (pī. ka.) ⟫.
47.
 ‘‘Na me akāsi vacanaṃ, atthakāmāya puttike;
Sājja lohitasañchannā, gacchasi ⟪ gañchisi (sī. pī.) ⟫ yamasādhanaṃ.
48.
 ‘‘Evamāpajjatī poso, pāpiyañca nigacchati;
Yo ve hitānaṃ vacanaṃ, na karoti ⟪ na karaṃ (sī.) ⟫ atthadassinaṃ.
49.
 ‘‘Sace ca ajja ⟪ tvaṃ amma (sī.) ⟫ dhāresi ⟪ vāresi (pī.) ⟫, kumāraṃ cārudassanaṃ;
Kusena  jātaṃ khattiyaṃ, suvaṇṇamaṇimekhalaṃ;
Pūjitaṃ ⟪ pūjitā (pī.) ⟫ ñātisaṅghehi, na gacchasi ⟪ gañchisi (sī. pī.) ⟫ yamakkhayaṃ.
50.
 ‘‘Yatthassu bherī nadati, kuñjaro ca nikūjati ⟪ nikuñjati (pī.) ⟫;
Khattiyānaṃ kule bhadde, kiṃ nu sukhataraṃ tato.
51.
 ‘‘Asso ca sisati ⟪ asso hasisati (sī.), asso hasiyati (syā.), asso ca siṃsati (pī.) ⟫ dvāre, kumāro uparodati;
Khattiyānaṃ kule bhadde, kiṃ nu sukhataraṃ tato.
52.
 ‘‘Mayūrakoñcābhirude, kokilābhinikūjite;
Khattiyānaṃ kule bhadde, kiṃ nu sukhataraṃ tato’’.
53.
 ‘‘Kahaṃ  nu so sattumaddano, pararaṭṭhappamaddano;
Kuso soḷārapaññāṇo, yo no dukkhā pamocaye’’.
54.
 ‘‘Idheva so sattumaddano, pararaṭṭhappamaddano;
Kuso soḷārapaññāṇo, yo te sabbe vadhissati’’ ⟪ yo no dukkhā pamocaye (sī.), so no sabbe vadhissati (pī.) ⟫.
55.
 ‘‘Ummattikā nu bhaṇasi, andhabālā pabhāsasi ⟪ ādu bālāva bhāsasi (sī. pī.) ⟫;
Kuso ce āgato assa, kiṃ na ⟪ kinnu (syā. ka.) ⟫ jānemu taṃ mayaṃ’’.
56.
 ‘‘Eso  āḷāriko poso, kumārīpuramantare;
Daḷhaṃ katvāna saṃvelliṃ, kumbhiṃ dhovati oṇato’’.
57.
 ‘‘Veṇī tvamasi caṇḍālī, adūsi kulagandhinī;
Kathaṃ maddakule jātā, dāsaṃ kayirāsi kāmukaṃ’’.
58.
 ‘‘Namhi veṇī na caṇḍālī, na camhi kulagandhinī;
Okkākaputto bhaddante, tvaṃ nu dāsoti maññasi’’.
59.
 ‘‘Yo  brāhmaṇasahassāni, sadā bhojeti vīsatiṃ;
Okkākaputto bhaddante, tvaṃ nu dāsoti maññasi’’.
60.
 ‘‘Yassa nāgasahassāni, sadā yojenti vīsatiṃ;
Okkākaputto bhaddante, tvaṃ nu dāsoti maññasi.
61.
 ‘‘Yassa assasahassāni, sadā yojenti vīsatiṃ;
Okkākaputto bhaddante, tvaṃ nu dāsoti maññasi.
62.
 ‘‘Yassa rathasahassāni, sadā yojenti vīsatiṃ;
Okkākaputto bhaddante, tvaṃ nu dāsoti maññasi.
⟪ ( ) ayaṃ gāthā sī. pī. potthakesuyeva dissati ⟫ (‘‘Yassa usabhasahassāni, sadā yojenti vīsatiṃ;
Okkākaputto bhaddante, tvaṃ nu dāsoti maññasi) ⟪ ( ) ayaṃ gāthā sī. pī. potthakesuyeva dissati ⟫.
63.
 ‘‘Yassa dhenusahassāni, sadā duhanti vīsatiṃ ⟪ duyhanti vīsati (sī. pī.) ⟫;
Okkākaputto bhaddante, tvaṃ nu dāsoti maññasi’’.
64.
 ‘‘Taggha  te dukkaṭaṃ bāle, yaṃ khattiyaṃ mahabbalaṃ;
Nāgaṃ maṇḍūkavaṇṇena, na naṃ ⟪ na taṃ (sī. pī.) ⟫ akkhāsidhāgataṃ’’ ⟪ akkhāsi āgataṃ (sī.) ⟫.
65.
 ‘‘Aparādhaṃ mahārāja, tvaṃ no khama rathesabha;
Yaṃ taṃ aññātavesena, nāññāsimhā idhāgataṃ’’.
66.
 ‘‘Mādisassa na taṃ channaṃ, yohaṃ āḷāriko bhave;
Tvaññeva me pasīdassu, natthi te deva dukkaṭaṃ’’.
67.
 ‘‘Gaccha bāle khamāpehi, kusarājaṃ mahabbalaṃ;
Khamāpito kuso rājā ⟪ kusarājā (sabbattha) ⟫, so te dassati jīvitaṃ’’.
68.
 ‘‘Pitussa vacanaṃ sutvā, devavaṇṇī pabhāvatī;
Sirasā aggahī pāde, kusarājaṃ mahabbalaṃ’’.
69.
 ‘‘Yāmā  ratyo atikkantā, tāmā deva tayā vinā;
Vande te sirasā pāde, mā me kujjhaṃ rathesabha.
70.
 ‘‘Sabbaṃ ⟪ saccaṃ (sī. syā. pī.) ⟫ te paṭijānāmi, mahārāja suṇohi me;
Na cāpi appiyaṃ tuyhaṃ, kareyyāmi ahaṃ puna.
71.
 ‘‘Evaṃ ce yācamānāya, vacanaṃ me na kāhasi;
Idāni maṃ tāto hantvā, khattiyānaṃ padassati’’.
72.
 ‘‘Evaṃ te yācamānāya, kiṃ na kāhāmi te vaco;
Vikuddho tyasmi kalyāṇi, mā tvaṃ bhāyi pabhāvati.
73.
 ‘‘Sabbaṃ te paṭijānāmi, rājaputti suṇohi me;
Na cāpi appiyaṃ tuyhaṃ, kareyyāmi ahaṃ puna.
74.
 ‘‘Tava kāmā hi sussoṇi, pahu ⟪ bahu (syā.), bahū (pī.), bahuṃ (ka.) ⟫ dukkhaṃ titikkhisaṃ ⟪ titikkhissaṃ (sī. pī.) ⟫;
Bahuṃ maddakulaṃ hantvā, nayituṃ taṃ pabhāvati’’.
75.
 ‘‘Yojayantu rathe asse, nānācitte samāhite;
Atha dakkhatha me vegaṃ, vidhamantassa ⟪ vidhamentassa (sabbattha) ⟫ sattavo’’.
76.
 ‘‘Tañca tattha udikkhiṃsu, rañño maddassantepure;
Vijambhamānaṃ sīhaṃva, phoṭentaṃ diguṇaṃ bhujaṃ.
77.
 ‘‘Hatthikkhandhañca  āruyha, āropetvā pabhāvatiṃ;
Saṅgāmaṃ otaritvāna, sīhanādaṃ nadī kuso.
78.
 ‘‘Tassa taṃ nadato sutvā, sīhassevitare migā;
Khattiyā  vipalāyiṃsu, kusasaddabhayaṭṭitā ⟪ kusasaddabhayaṭṭhitā (pī.) ⟫.
79.
 ‘‘Hatthārohā anīkaṭṭhā, rathikā pattikārakā;
Aññamaññassa chindanti, kusasaddabhayaṭṭitā.
80.
 ‘‘Tasmiṃ saṅgāmasīsasmiṃ, passitvā haṭṭha ⟪ tuṭṭha (sī.) ⟫ mānaso;
Kusassa rañño devindo, adā verocanaṃ maṇiṃ.
81.
 ‘‘So taṃ vijitvā saṅgāmaṃ, laddhā verocanaṃ maṇiṃ;
Hatthikkhandhagato rājā, pāvekkhi nagaraṃ puraṃ.
82.
 ‘‘Jīvaggāhaṃ ⟪ jīvagāhaṃ (sī. pī.) ⟫ gahetvāna, bandhitvā satta khattiye;
Sasurassupanāmesi, ime te deva sattavo.
83.
 ‘‘Sabbeva te vasaṃ gatā, amittā vihatā tava;
Kāmaṃ karohi te tayā, muñca vā te hanassu vā’’.
84.
 ‘‘Tuyheva sattavo ete, na hi te mayha sattavo;
Tvaññeva no mahārāja, muñca vā te hanassu vā’’.
85.
 ‘‘Imā  te dhītaro satta, devakaññūpamā subhā;
Dadāhi nesaṃ ekekaṃ, hontu jāmātaro tava’’.
86.
 ‘‘Amhākañceva tāsañca, tvaṃ no sabbesamissaro;
Tvaññeva no mahārāja, dehi nesaṃ yadicchasi’’.
87.
 ‘‘Ekamekassa ekekaṃ, adā sīhassaro kuso;
Khattiyānaṃ tadā tesaṃ, rañño maddassa dhītaro.
88.
 ‘‘Pīṇitā tena lābhena, tuṭṭhā sīhassare kuse;
Sakaraṭṭhāni  pāyiṃsu, khattiyā satta tāvade.
89.
 ‘‘Pabhāvatiñca ādāya, maṇiṃ verocanaṃ subhaṃ ⟪ tadā (pī.) ⟫;
Kusāvatiṃ kuso rājā, agamāsi mahabbalo.
90.
 ‘‘Tyassu  ekarathe yantā, pavisantā kusāvatiṃ;
Samānā vaṇṇarūpena, nāññamaññātirocisuṃ ⟪ nāññamaññamatirocayuṃ (sī.) ⟫.
91.
 ‘‘Mātā puttena saṅgacchi ⟪ saṅgañchi (sī. syā. pī.) ⟫, ubhayo ca jayampatī;
Samaggā te tadā āsuṃ, phītaṃ dharaṇimāvasu’’nti.
Kusajātakaṃ paṭhamaṃ.

 532. Soṇanandajātakaṃ (2)
92.
 ‘‘Devatā nusi gandhabbo, adu ⟪ ādu (sī. syā.) ⟫ sakko purindado;
Manussabhūto iddhimā, kathaṃ jānemu taṃ mayaṃ’’.
93.
 ‘‘Nāpi devo na gandhabbo, nāpi sakko purindado;
Manussabhūto iddhimā, evaṃ jānāhi bhāradha’’ ⟪ bhārabha (ka.) ⟫.
94.
 ‘‘Katarūpamidaṃ bhoto ⟪ bhoto (sī. pī.) ⟫, veyyāvaccaṃ anappakaṃ;
Devamhi vassamānamhi, anovassaṃ bhavaṃ akā.
95.
 ‘‘Tato vātātape ghore, sītacchāyaṃ bhavaṃ akā;
Tato amittamajjhesu ⟪ amittamajjhe ca (sī.) ⟫, saratāṇaṃ bhavaṃ akā.
96.
 ‘‘Tato phītāni raṭṭhāni, vasino te bhavaṃ akā;
Tato ekasataṃ khatye, anuyante ⟪ anuyutte (pī.) ⟫ bhavaṃ akā.
97.
 ‘‘Patītāssu  mayaṃ bhoto, vada taṃ ⟪ vara taṃ (sī. syā. pī.) ⟫ bhañja ⟪ bhañña (sī. pī.), bhuñja (syā. ka.) ⟫ micchasi;
Hatthiyānaṃ assarathaṃ, nāriyo ca alaṅkatā;
Nivesanāni rammāni, mayaṃ bhoto dadāmase.
98.
 ‘‘Atha vaṅge ⟪ atha vā saṅge (sī. pī.) ⟫ vā magadhe, mayaṃ bhoto dadāmase;
Atha vā assakāvantī ⟪ assakāvantiṃ (sī. syā. pī.) ⟫, sumanā damma te mayaṃ.
99.
 ‘‘Upaḍḍhaṃ vāpi rajjassa, mayaṃ bhoto dadāmase;
Sace te attho rajjena, anusāsa yadicchasi’’.
100.
 ‘‘Na  me atthopi rajjena, nagarena dhanena vā;
Athopi janapadena, attho mayhaṃ na vijjati.
101.
 ‘‘Bhotova raṭṭhe vijite, araññe atthi assamo;
Pitā mayhaṃ janettī ca, ubho sammanti assame.
102.
 ‘‘Tesāhaṃ ⟪ tesvahaṃ (ka.) ⟫ pubbācariyesu, puññaṃ na labhāmi kātave;
Bhavantaṃ ajjhāvaraṃ katvā, soṇaṃ ⟪ sonaṃ (pī.) ⟫ yācemu saṃvaraṃ’’.
103.
 ‘‘Karomi te taṃ vacanaṃ, yaṃ maṃ bhaṇasi brāhmaṇa;
Etañca kho no akkhāhi, kīvanto hontu yācakā’’.
104.
 ‘‘Parosataṃ jānapadā, mahāsālā ca brāhmaṇā;
Ime ca khattiyā sabbe, abhijātā yasassino;
Bhavañca rājā manojo, alaṃ hessanti yācakā’’.
105.
 ‘‘Hatthī asse ca yojentu, rathaṃ sannayha sārathi ⟪ naṃ rathi (pī.) ⟫;
Ābandhanāni gaṇhātha, pādāsussārayaddhaje ⟪ pādesussārayaṃ dhaje (sī.), pādāsussārayaṃ dhaje (pī.) ⟫;
Assamaṃ  taṃ gamissāmi, yattha sammati kosiyo’’.
106.
 ‘‘Tato ca rājā pāyāsi, senāya caturaṅginī;
Agamā assamaṃ rammaṃ, yattha sammati kosiyo’’.
107.
 ‘‘Kassa kādambayo ⟪ kassa kādambamayo (ka.) ⟫ kājo, vehāsaṃ caturaṅgulaṃ;
Aṃsaṃ asamphusaṃ eti, udahārāya ⟪ udahārassa (sī. syā. pī.) ⟫ gacchato’’.
108.
 ‘‘Ahaṃ soṇo mahārāja, tāpaso sahitabbato ⟪ sahitaṃ vato (pī.) ⟫;
Bharāmi mātāpitaro, rattindivamatandito.
109.
 ‘‘Vane phalañca mūlañca, āharitvā disampati;
Posemi mātāpitaro, pubbe katamanussaraṃ’’.
110.
 ‘‘Icchāma  assamaṃ gantuṃ, yattha sammati kosiyo;
Maggaṃ no soṇa akkhāhi, yena gacchemu ⟪ gacchāma (sī.) ⟫ assamaṃ’’.
111.
 ‘‘Ayaṃ  ekapadī rāja, yenetaṃ ⟪ yena taṃ (ka.) ⟫ meghasannibhaṃ;
Koviḷārehi sañchannaṃ, ettha sammati kosiyo’’.
112.
 ‘‘Idaṃ vatvāna pakkāmi, taramāno mahāisi;
Vehāse antalikkhasmiṃ, anusāsitvāna khattiye.
113.
 ‘‘Assamaṃ parimajjitvā, paññapetvāna ⟪ paññapetvāna (sī. syā.) ⟫ āsanaṃ;
Paṇṇasālaṃ pavisitvā, pitaraṃ paṭibodhayi.
114.
 ‘‘Ime āyanti rājāno, abhijātā yasassino;
Assamā nikkhamitvāna, nisīda tvaṃ ⟪ nisīdāhi (sī.) ⟫ mahāise.
115.
 ‘‘Tassa taṃ vacanaṃ sutvā, taramāno mahāisi;
Assamā  nikkhamitvāna, sadvāramhi upāvisi’’.
116.
 ‘‘Tañca disvāna āyantaṃ, jalantaṃriva tejasā;
Khatyasaṅghaparibyūḷhaṃ, kosiyo etadabravi.
117.
 ‘‘Kassa bherī mudiṅgā ca ⟪ mutiṅgā ca (pī.) ⟫, saṅkhā paṇavadindimā ⟪ deṇḍimā (sī. pī.) ⟫;
Purato paṭipannāni, hāsayantā rathesabhaṃ.
118.
 ‘‘Kassa kañcanapaṭṭena, puthunā vijjuvaṇṇinā;
Yuvā kalāpasannaddho, ko eti siriyā jalaṃ.
119.
 ‘‘Ukkāmukhapahaṭṭhaṃva, khadiraṅgārasannibhaṃ;
Mukhañca rucirā bhāti, ko eti siriyā jalaṃ.
120.
 ‘‘Kassa paggahitaṃ chattaṃ, sasalākaṃ manoramaṃ;
Ādiccaraṃsāvaraṇaṃ, ko eti siriyā jalaṃ.
121.
 ‘‘Kassa aṅgaṃ pariggayha, vāḷabījanimuttamaṃ;
Caranti varapuññassa ⟪ varapaññassa (sī. pī.) ⟫, hatthikkhandhena āyato.
122.
 ‘‘Kassa setāni chattāni, ājānīyā ca vammitā;
Samantā parikirenti ⟪ parikiranti (sī. syā. pī.) ⟫, ko eti siriyā jalaṃ.
123.
 ‘‘Kassa  ekasataṃ khatyā, anuyantā ⟪ anuyuttā (pī.) ⟫ yasassino;
Samantānupariyanti, ko eti siriyā jalaṃ.
124.
 ‘‘Hatthi assaratha patti ⟪ hatthī assā rathā pattī (sī.) ⟫, senā ca caturaṅginī;
Samantānupariyanti ⟪ samantā anupariyāti (pī.) ⟫, ko eti siriyā jalaṃ.
125.
 ‘‘Kassesā  mahatī senā, piṭṭhito anuvattati;
Akkhobhaṇī ⟪ akkhābhanī (sī.), akkhobhinī (syā.) ⟫ apariyantā, sāgarasseva ūmiyo’’.
126.
 ‘‘Rājābhirājā ⟪ rājādhirājā (ka.) ⟫ manojo, indova jayataṃ pati;
Nandassajjhāvaraṃ eti, assamaṃ brahmacārinaṃ.
127.
 ‘‘Tassesā mahatī senā, piṭṭhito anuvattati;
Akkhobhaṇī apariyantā, sāgarasseva ūmiyo’’.
128.
 ‘‘Anulittā candanena, kāsikuttamadhārino ⟪ kāsikavatthadhārino (pī.) ⟫;
Sabbe pañjalikā hutvā, isīnaṃ ajjhupāgamuṃ’’.
129.
 ‘‘Kacci nu bhoto kusalaṃ, kacci bhoto anāmayaṃ;
Kacci uñchena yāpetha, kacci mūlaphalā bahū.
130.
 ‘‘Kacci ḍaṃsā makasā ca, appameva sarīsapā ⟪ siriṃsapā (sī. syā. pī.) ⟫;
Vane vāḷamigākiṇṇe, kacci hiṃsā na vijjati’’.
131.
 ‘‘Kusalañceva no rāja, atho rāja anāmayaṃ;
Atho uñchena yāpema, atho mūlaphalā bahū.
132.
 ‘‘Atho ḍaṃsā makasā ca ⟪ ḍaṃsā ca makasā (sī.), ḍaṃsā ca makasā ca (pī.) ⟫, appameva sarīsapā ⟪ siriṃsapā (sī. syā. pī.) ⟫;
Vane vāḷamigākiṇṇe, hiṃsā mayhaṃ ⟪ a mhaṃ (sī. pī.) ⟫ na vijjati.
133.
 ‘‘Bahūni vassapūgāni, assame sammataṃ ⟪ vasato (sī.) ⟫ idha;
Nābhijānāmi uppannaṃ, ābādhaṃ amanoramaṃ.
134.
 ‘‘Svāgataṃ te mahārāja, atho te adurāgataṃ;
Issarosi anuppatto, yaṃ idhatthi pavedaya.
135.
 ‘‘Tindukāni  piyālāni, madhuke kāsumāriyo ⟪ kāsamāriyo (sī. syā.) ⟫;
Phalāni  khuddakappāni, bhuñja rāja varaṃ varaṃ.
136.
 ‘‘Idampi pānīyaṃ sītaṃ, ābhataṃ girigabbharā;
Tato piva mahārāja, sace tvaṃ abhikaṅkhasi’’.
137.
 ‘‘Paṭiggahitaṃ yaṃ dinnaṃ, sabbassa agghiyaṃ kataṃ;
Nandassāpi nisāmetha, vacanaṃ so ⟪ yaṃ (sī.), yaṃ so (pī.) ⟫ pavakkhati.
138.
 ‘‘Ajjhāvaramhā nandassa, bhoto santikamāgatā;
Suṇātu ⟪ suṇātu me (sī. syā.) ⟫ bhavaṃ vacanaṃ, nandassa parisāya ca’’.
139.
 ‘‘Parosataṃ  jānapadā ⟪ janapadā (pī.) ⟫, mahāsālā ca brāhmaṇā;
Ime ca khattiyā sabbe, abhijātā yasassino;
Bhavañca rājā manojo, anumaññantu me vaco.
140.
 ‘‘Ye ca santi ⟪ ye vasanti (sī.), ye hi santi (pī.) ⟫ samītāro, yakkhāni idha massame;
Araññe bhūtabhabyāni, suṇantu vacanaṃ mama.
141.
 ‘‘Namo katvāna bhūtānaṃ, isiṃ vakkhāmi subbataṃ;
So tyāhaṃ dakkhiṇā bāhu, tava kosiya sammato.
142.
 ‘‘Pitaraṃ me janettiñca, bhattukāmassa me sato;
Vīra puññamidaṃ ṭhānaṃ, mā maṃ kosiya vāraya.
143.
 ‘‘Sabbhi hetaṃ upaññātaṃ, mametaṃ upanissaja;
Uṭṭhānapāricariyāya, dīgharattaṃ tayā kataṃ;
Mātāpitūsu puññāni, mama lokadado bhava.
144.
 ‘‘Tatheva santi manujā, dhamme dhammapadaṃ vidū;
Maggo  saggassa lokassa, yathā jānāsi tvaṃ ise.
145.
 ‘‘Uṭṭhānapāricariyāya, mātāpitusukhāvahaṃ;
Taṃ maṃ puññā nivāreti, ariyamaggāvaro naro’’.
146.
 ‘‘Suṇantu  bhonto vacanaṃ, bhāturajjhāvarā mama;
Kulavaṃsaṃ mahārāja, porāṇaṃ parihāpayaṃ;
Adhammacārī jeṭṭhesu ⟪ yo jeṭṭho (sī.) ⟫, nirayaṃ sopapajjati ⟪ so upapajjati (sī. syā. pī.) ⟫.
147.
 ‘‘Ye ca dhammassa kusalā, porāṇassa disampati;
Cārittena ca sampannā, na te gacchanti duggatiṃ.
148.
 ‘‘Mātāpitā ca bhātā ca, bhaginī ñātibandhavā;
Sabbe jeṭṭhassa te bhārā, evaṃ jānāhi bhāradha ⟪ bhāratha (syā.) ⟫.
149.
 ‘‘Ādiyitvā garuṃ bhāraṃ, nāviko viya ussahe;
Dhammañca nappamajjāmi, jeṭṭho casmi rathesabha’’.
150.
 ‘‘Adhigamā ⟪ adhigatamhā (sī.), adhigamhā (syā.), adhigatamha (pī.) ⟫ tame ñāṇaṃ, jālaṃva jātavedato;
Evameva no bhavaṃ dhammaṃ, kosiyo pavidaṃsayi.
151.
 ‘‘Yathā udayamādicco, vāsudevo pabhaṅkaro;
Pāṇīnaṃ pavidaṃseti, rūpaṃ kalyāṇapāpakaṃ;
Evameva no bhavaṃ dhammaṃ, kosiyo pavidaṃsayi’’.
152.
 ‘‘Evaṃ  me yācamānassa, añjaliṃ nāvabujjhatha;
Tava paddhacaro ⟪ tava paṭṭhacaro (syā.), tava baddhañcaro (pī.), tavupaṭṭhacaro (ka.) ⟫ hessaṃ, vuṭṭhito paricārako’’.
153.
 ‘‘Addhā nanda vijānāsi ⟪ pajānāsi (sī.) ⟫, saddhammaṃ sabbhi desitaṃ;
Ariyo  ariyasamācāro, bāḷhaṃ tvaṃ mama ruccasi.
154.
 ‘‘Bhavantaṃ vadāmi bhotiñca, suṇātha vacanaṃ mama;
Nāyaṃ bhāro bhāramato ⟪ bhāramatto (sī. syā.) ⟫, ahu mayhaṃ kudācanaṃ.
155.
 ‘‘Taṃ maṃ upaṭṭhitaṃ santaṃ, mātāpitusukhāvahaṃ;
Nando ajjhāvaraṃ katvā, upaṭṭhānāya yācati.
156.
 ‘‘Yo ve icchati kāmena, santānaṃ brahmacārinaṃ;
Nandaṃ vo varatha eko ⟪ nandaṃ vadatha eke (pī.) ⟫, kaṃ nando upatiṭṭhatu’’.
157.
 ‘‘Tayā  tāta anuññātā, soṇa taṃ nissitā mayaṃ;
Upaghātuṃ ⟪ upaghāyituṃ (sī.) ⟫ labhe nandaṃ, muddhani brahmacārinaṃ’’.
158.
 ‘‘Assatthasseva taruṇaṃ, pavāḷaṃ māluteritaṃ;
Cirassaṃ nandaṃ disvāna, hadayaṃ me pavedhati.
159.
 ‘‘Yadā suttāpi supine ⟪ suppante (syā. pī.) ⟫, nandaṃ passāmi āgataṃ;
Udaggā sumanā homi, nando no āgato ayaṃ.
160.
 ‘‘Yadā ca paṭibujjhitvā, nandaṃ passāmi nāgataṃ;
Bhiyyo āvisatī soko, domanassañcanappakaṃ.
161.
 ‘‘Sāhaṃ ajja cirassampi, nandaṃ passāmi āgataṃ;
Bhattucca ⟪ bhattuñca (ka.) ⟫ mayhañca piyo, nando no pāvisī gharaṃ.
162.
 ‘‘Pitupi nando suppiyo, yaṃ nando nappavase ⟪ pāvisī (pī.) ⟫ gharā ⟪ gharaṃ (syā. pī. ka.) ⟫;
Labhatū tāta nando taṃ, maṃ nando upatiṭṭhatu’’.
163.
 ‘‘Anukampikā  patiṭṭhā ca, pubbe rasadadī ca no;
Maggo saggassa lokassa, mātā taṃ varate ise.
164.
 ‘‘Pubbe rasadadī gottī, mātā puññūpasaṃhitā;
Maggo saggassa lokassa, mātā taṃ varate ise’’.
165.
 ‘‘Ākaṅkhamānā puttaphalaṃ, devatāya namassati;
Nakkhattāni ca pucchati, utusaṃvaccharāni ca.
166.
 ‘‘Tassā utumhi nhātāya ⟪ utusinātāya (pī.) ⟫, hoti gabbhassa vokkamo ⟪ gabbhassa’vakkamo (sī. syā. pī.) ⟫;
Tena dohaḷinī hoti, suhadā tena vuccati.
167.
 ‘‘Saṃvaccharaṃ  vā ūnaṃ vā, pariharitvā vijāyati;
Tena sā janayantīti, janetti ⟪ janettī (sī. syā. pī.) ⟫ tena vuccati.
168.
 ‘‘Thanakhīrena ⟪ thanakkhīrena (sī.) ⟫ gītena, aṅgapāvuraṇena ⟪ aṅgapāpuraṇena (pī.) ⟫ ca;
Rodantaṃ puttaṃ ⟪ eva (pī.) ⟫ toseti, tosentī tena vuccati.
169.
 ‘‘Tato  vātātape ghore, mamaṃ katvā udikkhati;
Dārakaṃ appajānantaṃ, posentī tena vuccati.
170.
 ‘‘Yañca mātudhanaṃ hoti, yañca hoti pituddhanaṃ;
Ubhayampetassa gopeti, api puttassa no siyā.
171.
 ‘‘Evaṃ putta aduṃ putta, iti mātā vihaññati;
Pamattaṃ paradāresu, nisīthe pattayobbane;
Sāyaṃ puttaṃ anāyantaṃ, iti mātā vihaññati.
172.
 ‘‘Evaṃ kicchā bhato poso, mātu aparicārako;
Mātari micchā caritvāna, nirayaṃ sopapajjati.
173.
 ‘‘Evaṃ  kicchā bhato poso, pitu aparicārako;
Pitari micchā caritvāna, nirayaṃ sopapajjati.
174.
 ‘‘Dhanāpi dhanakāmānaṃ, nassati iti me sutaṃ;
Mātaraṃ aparicaritvāna, kicchaṃ vā so nigacchati.
175.
 ‘‘Dhanāpi dhanakāmānaṃ, nassati iti me sutaṃ;
Pitaraṃ aparicaritvāna, kicchaṃ vā so nigacchati.
176.
 ‘‘Ānando ca pamodo ca, sadā hasitakīḷitaṃ;
Mātaraṃ paricaritvāna, labbhametaṃ vijānato.
177.
 ‘‘Ānando ca pamodo ca, sadā hasitakīḷitaṃ;
Pitaraṃ paricaritvāna, labbhametaṃ vijānato.
178.
 ‘‘Dānañca peyyavajjañca ⟪ piyavācā ca (sī. syā. ka.) ⟫, atthacariyā ca yā idha;
Samānattatā ⟪ samānattā (pī.) ⟫ ca dhammesu, tattha tattha yathārahaṃ;
Ete kho saṅgahā loke, rathassāṇīva yāyato.
179.
 Ete ca saṅgahā nāssu, na mātā puttakāraṇā;
Labhetha mānaṃ pūjaṃ vā ⟪ pūjañca (pī.) ⟫, pitā vā puttakāraṇā.
180.
 ‘‘Yasmā ca saṅgahā ⟪ saṅgahe (dī. ni. 3.273; a. ni. 4.32) tadaṭṭhakathāyo oloketabbā ⟫ ete, sammapekkhanti ⟪ samavekkhanti (sī. syā. pī.) a. ni. 4.32 ⟫ paṇḍitā;
Tasmā mahattaṃ papponti, pāsaṃsā ca bhavanti te.
181.
 ‘‘Brahmāti ⟪ brahmā hi (pī.) ⟫ mātāpitaro, pubbācariyāti vuccare;
Āhuneyyā  ca puttānaṃ, pajāya anukampakā.
182.
 ‘‘Tasmā hi ne namasseyya, sakkareyya ca paṇḍito;
Annena atho ⟪ matho (pī.), atha (a. ni. 4.63; itivu. 106) ⟫ pānena, vatthena sayanena ca;
Ucchādanena nhāpanena ⟪ nahāpanena (sī. pī.) ⟫, pādānaṃ dhovanena ca.
183.
 ‘‘Tāya naṃ pāricariyāya ⟪ paricariyāya (pī.) ⟫, mātāpitūsu paṇḍitā;
Idheva naṃ pasaṃsanti, pecca sagge pamodatī’’ti.
Soṇanandajātakaṃ dutiyaṃ.
Sattatinipātaṃ niṭṭhitaṃ.
Tassuddānaṃ –
Atha sattatimamhi nipātavare, sabhāvantu kusāvatirājavaro;
Atha soṇasunandavaro ca puna, abhivāsitasattatimamhi suteti.
