


ito paraṃ pavakkhāmi buddhivuddhikaraṃ nayaṃ
cittānaṃ bhūmisuppattiṃ puggalānaṃ vasena ca
ahaṃ  ito paraṃ buddhivuddhikaraṃ nayaṃ mativaddhikaraṃ nayaṃ pavakkhāmi desessāmi cittānaṃ bhūmisuppattiṃ puggalānaṃ vasena ca bhūmīsu cittānaṃ uppattiṃ puggalānaṃ vasena bhūmīsu cittānaṃ uppattiñca pavakkhāmi
devāceva manussā ca tisso ca apāyabhūmiyo honti gatiyo pañca tesaṃ devamanussatiracchānapetanirayagatīnaṃ vasena pañca gatiyo niddiṭṭhā satthunā dassitā bhagavatā tayo bhavā pana kāmarūpārūpabhavavasena tayo satthunā niddiṭṭhā dassitā
bhūmiyo tattha tiṃseva tāsu tiṃseva puggalā tattha tesu tīsu bhavesu tiṃsa eva bhūmiyo honti tāsu bhūmīsu uppannā puggalā tiṃsa eva honti etāsu bhūmīsu uppannā sabbe ca pana puggalā paṭisandhikacittānaṃ vasena ekūnavīsati honti paṭisandhi ca nāmesā esā paṭisandhi ca nāma duvidhā dvippakārā samudīritā satthunā kathitā
 acittakā paṭisandhi sacittakā paṭisandhi ca iti duvidhā paṭisandhi hoti asaññibrahmānaṃ paṭisandhi acittakā rūpapaṭisandhi hoti sesā rūpapaṭisandhito sesā sacittakā sacittakapaṭisandhi ñeyyā paṇḍitena jānitabbā sā pana sacittakā paṭisandhi ekūnavīsati hoti
paṭisandhivaseneva sacittakapaṭisandhivasena eva vīsati puggalā honti idha imasmiṃ cittādhikāre cittādhikārattā acittakapaṭisandhi rūpapaṭisandhi na ca uddhaṭā na ca kathitā mayā
ahetudvitihetūti puggalā tividhā siyuṃ ahetukadvihetukatihetukā iti tividhā tippakārā puggalā siyuṃ bhaveyyuṃ ariyā pana puggalā aṭṭha iti evaṃ iminā mayā vuttappakārena sabbe puggalā ekādasa īritā kathitā bhagavatā
bhūmīsu tiṃsabhūmīsu cittānaṃ uppattiṃ etesaṃ pana sabbesaṃ puggalānaṃ pabhedato bhūmīsu cittānaṃ uppattiñca gaṇhato gaṇhantassa mama vacanaṃ nibodhatha tumhe jānātha suṇātha
 tīsu bhūmīsu kati cittāni jāyanti me mayhaṃ vada tāni cittāni tvaṃ kathehi sabbāsu bhūmīsu cuddasa eva cittāni taṃ yathā 
voṭṭhabbaṃ  kāmapuññañca viyuttāni ca diṭṭhiyā
uddhaccasahitañceva honti sabbattha cuddasa
sadā vīsati cittāni kāmeyeva bhave siyuṃ vīsati cittāni kāmeyeva bhave sadā sabbasmiṃ kāle siyuṃ bhaveyyunti taṃ yathā 
kāme aṭṭha mahāpākā domanassadvayampi ca
tathā ghānādiviññāṇattayaṃ pākā apuññajā
ghānādiviññāṇattayanti kusalavipākaghānādittayaṃ pākā apuññajā akusalato jātā ahetukā satta vipākā pañca rūpabhaveyeva pañca cittāni rūpabhaveyeva bhavanti cattāreva arūpisu cattāri cittāni arūpīsuyeva honti taṃ yathā 
rūpeva rūpapākā vāruppapākā arūpisu
nava mahaggatā pākā rūpārūpeva jāyare
 kāmarūpabhavesveva aṭṭhārasa cittāni bhavanti
taṃ  yathā 
puññarūpāni pañceva puññajaṃ sampaṭicchanaṃ
cakkhusotadvayaṃ puññapākaṃ santīraṇadvayaṃ
puññapākaṃ hasituppādamanodhātukriyāpi ca
aṭṭhārasādimaggena pañca rūpakriyāpi ca
kāmarūpabhavesveva etāneva sadā siyuṃ
dvecattālīsa cittāni honti tīsu bhavesupi dvecattālīsa cittāni honti taṃ yathā 
paṭighadvayavajjitāni  apuññāni daseva ca
mahāpuññāni aṭṭheva voṭṭhabbanakriyāni ca
puññāruppāni cattāri āruppakiriyāni ca
kaniṭṭhamaggavajjāni satta lokuttarāni ca
dvecattālīsa cittāni honti tīsu bhavesupi
ṭhapetvā pana sabbesaṃ catassopāyabhūmiyo catasso apāyabhūmiyo ṭhapetvā vajjetvā apāyato sesānaṃ sabbesaṃ puggalānaṃ chabbīsabhūmīsu terasa eva cittāni honti taṃ yathā 
catutthārūpāvacaraṃ anāgāmiphalādayo
mahākriyā ca jāyanti terasāpāyavajjitā
anāgāmiphalādayoti ādisaddena hi arahattaphalāni gahitāni
aparāni catassopi ṭhapetvāruppabhūmiyo catasso arūpabhūmiyo ṭhapetvā sesāsu chabbīsabhūmīsu aparāni cha cittāni jāyanti taṃ yathā 
manodhātukriyañceva  puññajaṃ sampaṭicchanaṃ
cakkhusotadvayaṃ puññapākaṃ santīraṇadvayaṃ
cheva cittāni jāyanti tathā uparivajjite
suddhāvāsikadevānaṃ ṭhapetvā pañca bhūmiyo pañca bhūmiyo ṭhapetvā pañcavīsatibhūmīsu pañca cittāni jāyanti taṃ yathā 
diṭṭhiyā sampayuttānaṃ vicikicchāyutaṃ tathā
pañca sabbattha jāyanti suddhāvāsavivajjite

aparāniduve honti pañcavīsatibhūmisu
ṭhapetvā nevasaññañca catassopāyabhūmiyo
catassopāyabhūmiyo nevasaññānāsaññañca ṭhapetvāyeva pañcavīsatibhūmīsu aparāni duve cittāni honti taṃ yathā 
ṭhapetvā nevasaññañca catassopāyabhūmiyo
sesāsu tatiyāruppajavanaṃ jāyati dvayaṃ
dvepi cittāni jāyanti catuvīsatibhūmisu catassopāyabhūmiyo ākiñcaññañca nevasaññañca ṭhapetvā sesāsu catuvīsatibhūmīsu dvepi cittāni jāyanti taṃ yathā 
catutthatatiyāruppaṃ ṭhapetvāpāyabhūmiyo
sesāsu dutiyāruppajavanaṃ jāyati dvayaṃ
apāyabhūmiyo hitvā catasso apāyabhūmiyo tisso upari arūpabhūmiyo hitvā chaḍḍetvā sesāsu tevīsatibhūmīsu dveyeva pana cittāni honti taṃ yathā 
apāyabhūmiyo  hitvā tissocāruppabhūmiyo
sesāsu paṭhamāruppaṃ javanadvayaṃ jāyati
arūpe ca apāye ca aṭṭha bhūmiyo ṭhapetvā sesāsu bāvīsatibhūmīsu ekādasavidhaṃ cittaṃ hoti taṃ yathā 
sabbaṃ rūpañca vipākaṃ ṭhapetvā sitamānasaṃ
ekādaseva jāyati apāyārūpavajjite
suddhāvāseapāye ca nava bhūmiyo ṭhapetvā sesāsu ekavīsāsu bhūmīsu niccampi cattāro eva mānasā honti taṃ yathā 
sotāpattiphalañceva sakadāgāmiphalampi ca
sakadāgāmimaggo ca ṭhapetvāpāyasuddhake
anāgāmimaggo ceva ekavīsāsu honti hi
ekaṃ sattarasasveva cittaṃ jāyati bhūmisu suddhāvāsaapāyāruppabhūmiyo ṭhapetvā avasesāsu sattarasasu bhūmīsu ekaṃ cittaṃ jāyati taṃ yathā 
suddhāvāse apāye ca ṭhapetvāruppabhūmiyo
ādimaggo eko hoti sattarasasu bhūmisu

dvādaseva tu jāyante ekādasasu bhūmisu
ṭhapetvā pana sabbāpi bhūmiyo hi mahaggatā 
ekūnavīsatibhūmiyo ṭhapetvā sesāsu ekādasasu bhūmīsu dvādasa cittāni jāyanti taṃ yathā 
domanassadvayāpuññapākā satta ca puññajaṃ
ghānādittayaṃ sesāsu hitvā sabbā mahaggatā
kāmāvacaradevānaṃ vasena ca manussānaṃ vasena ca sattasu kāmāvacarabhūmīsu aṭṭha cittāni sabbadā jāyanti taṃ yathā 
kāme devamanussānaṃ mahāpākāni jāyare
sadā sattasu etāni hitvā tevīsa bhūmiyo
pañcamajjhānapākeko jāyate chasu bhūmisu eko pañcamajjhānavipāko vehapphalādīsu chasu bhūmīsu jāyati cattāri pana rūpavipākacittāni tīsu tīsu bhūmīsu jāyanti ayametthādhippāyo  eko paṭhamarūpavipāko brahmapārisajjabrahmapurohitamahābrahmānaṃ tīsu bhūmīsu jāyati eko dutiyarūpavipāko eko tatiyarūpavipāko ca parittābhāappamāṇābhāābhassarānaṃ tīsu bhūmīsu jāyati eko catuttharūpavipāko parittasubhaappamāṇasubhasubhakiṇhānaṃ tīsu bhūmīsu jāyati
cattāri pana cittāni honti ekekabhūmisu arūpāvacaravipākānaṃ vasena cattāri pana cittāni ekekabhūmīsu ekekāsu bhūmīsu honti iti evaṃ iminā mayā vuttappakārena sabbāsu bhūmīsu cittuppādaṃ paridīpaye paṇḍito katheyya
kusalākusalā kāme kāme vīsati kusalākusalā tesaṃ pākā ahetukā tesaṃ kusalākusalānaṃ ahetukā pañcadasa vipākā āvajjanadvayañca iti evaṃ iminā mayā vuttappakārena sattatiṃsa mānasā narakādīsu catūsu apāyesupi jāyare avasesāni dvipaññāsa cittāni kadācipi kismiñci kālepi nuppajjanti taṃ yathā 
pañcadasāni  rūpe tu arūpe dvādasīritā
aṭṭha lokuttarāneva kāmapākā sahetukā
aṭṭha mahākriyā ceva hasituppādamānasaṃ
dvipaññāsāni cittāni apāyesu na jāyare
kāme devamanussānaṃ kāmāvacare devamanussānaṃ mahaggatā nava pākā neva jāyanti asīti hadayā mānasā sadā jāyanti taṃ yathā 
dvādasākusalāneva kusalānekavīsati
sattavīsati pākā ca mahaggatavivajjitā
kāme  devamanussānaṃ kriyacittāni vīsati
honti asīti cittāni viññeyyāni vibhāvinā
kāme kāmāvacare aṭṭha mahāvipākā domanassadvayampi ca tathā ghānādiviññāṇattayaṃ kusalavipākaṃ apuññajā satta pākā natthi āruppapākā ca rūpāvacarabhūmiyaṃ arūpapākā ca cattāro rūpāvacarabhūmiyaṃ natthi ayametthādhippāyo  rūpāvacarabhūmiyaṃ aṭṭha mahāvipākā kāmasugatisattānaṃ dvinnaṃ vipākacittattā na honti jhānena vikkhambhitattā domanassadvayampi natthi ghānajivhākāyapasādavirahitattā kusalavipākaṃ ghānādittayaṃ natthi aniṭṭhārammaṇānaṃ abhāvato satta akusalavipākā ca natthi arūpapākā ca natthi kasmā arūpānaṃ vipākacittattā imehi saha cittehi imehi catuvīsaticittehi saha tayo maggā phaladvayaṃ sotāpattimaggo sakadāgāmimaggo anāgāmimaggo ca sotāpattiphalasakadāgāmiphalāni ca cattāro diṭṭhisaṃyuttā vicikicchāsaṃyuttampi ca cattāro heṭṭhimā pākā ca suddhāvāse na labbhare na labbhanti ayametthādhippāyo  puthujjanasotāpannasakadāgāmipuggalānaṃ asādhāraṇattā suddho ca āvāso atha vā  ghorātikkamaṭṭhitattā anāgāmipuggalā suddhā nāma caturoghatiṇṇattā khīṇāsavā suddhā nāma tesaṃ suddhānaṃ dvinnaṃ uttamasattānaṃ āvāsotipi suddhāvāso tasmiṃ
ayametthādhippāyo  suddhāvāse pana sotāpattimaggasotāpattiphalasakadāgāmimaggasakadāgāmiphalaanāgāmimaggā na vijjanti kasmāti ce anāgāmiphalaṭṭhānaṃyeva tasmiṃ uppajjanato cattāro diṭṭhisaṃyuttā ca vicikicchāyuttañca pañca akusalacittānaṃ sotāpannena vināsitattā iti tasmā kāraṇā na jāyanti cattāro heṭṭhimavipākā heṭṭhimānaṃ rūpabrahmānaṃ vipākacittattā natthi sesāni ekapaññāsa cittāni suddhāvāse pana labbhanti taṃ yathā 
diṭṭhiyā vippayuttāni uddhaccasahagataṃ tathā
kāmapuññāni aṭṭha ca rūpapuññāni pañca vā
arūpakusalāneva maggo khīṇāsavassa ca
cakkhusotamanodhātu puññajā tīraṇā duve
pañcamajjhānapāko  ca anāgāmiphalādayo
suddhāvāsesu labbhanti kriyacittāni vīsati
rūpāvacarikā sabbe sabbāni rūpāvacarāni pañcadasa cittāni kāmadhātuyā sabbe tevīsati vipākā
domanassādimaggo ca domanassadvayañca ādimaggo ca sotāpattimaggo ca kriyā ca dve ahetukā pañcadvārāvajjanahasituppādāni kiriyāni cāti tecattālīsa cittāni arūpabhūmiyaṃ natthi pañca rūpāvacaravipākā rūpīnaṃ vipākacittattā natthi rūpajavanāni heṭṭhimajhānānaṃ virattattā natthi cakkhusotaviññāṇāni puññajāni pasādarahitattā natthi ghānādiviññāṇāni pakatiyāyeva natthi kusalavipākā manodhātu cakkhādiggahitapañcārammaṇattā arūpānaṃ dhammārammaṇattā natthi asati cakkhādiviññāṇe sā ca puññajā manodhātu  tāya ca asatiyā cakkhādiviññāṇampi natthiyeva kiriyāmanodhātupi pañcārammaṇattāyeva natthi hasituppādopi rūpakāyābhāvā sitassābhāvā natthi pubbeva diṭṭhasaccā ariyā rūpabhūmikā tasmā ādimaggopi natthi
evaṃ bhūmivaseneva cittuppattiṃ vibhāvaye evaṃ iminā mayā vuttappakārena bhūmivasena cittuppattiṃ vibhāvaye dhīro katheyya tathā evaṃ ekādasannaṃ puggalānaṃ vasena cittuppattiṃ dhīro vibhāvaye katheyya

kusalākusalā kāme
tesaṃ pākā ahetukā
āvajjanadvayañcāti
sattatiṃseva mānasāti 
ayaṃ vuttatthā
 evaṃ catūsvapāyabhūmīsu manussabhūmiyañcāti pañcabhūmīsu ahetukassa sattassa jāyante uppajjanti dvepaññāsāvasesāni na jāyanti kadācipi avasesāni dvepaññāsa cittāni kadācipi na jāyanti na uppajjanti tāni sarūpato vuttāneva
ahetukassa sattassa uppajjantehi sattatiṃsacittehi saha duhetukā catumahāvipākā cāti cattālīsa cittāni tathā ekakaṃ duhetukassa sattassa jāyanti
sabbe mahaggatā ceva sabbe sattavīsatividhā mahaggatā ceva sabbepi ca anāsavā sabbe aṭṭha lokuttarā ceva cattāro tihetukavipākā ca kāme hasituppādo sahetukamahākiriyā cāti nava kriyāpi ceti cattālīsaṃ tathā aṭṭha ca duhetuno sattassa na jāyanti
ayametthādhippāyo   duhetuno rūpārūpasamāpattiyā asamatthatāya sattavīsa mahaggatā na jāyanti maggaphalaṃ adhigantuṃ asamatthatāya aṭṭha lokuttarā na jāyanti tihetukavipākā tihetukānaṃ sattānaṃ vipākacittattā na jāyanti nava kiriyāni khīṇāsavānaṃyeva uppajjamānattā na jāyantīti kāmāvacarasattassa tihetupaṭisandhino puthujjanassa catupaññāsa mānasā jāyanti katamāni tāni duhetukassa vuttāni cattālīsa cittāni tathā ekañca kāmadhātuyaṃ cattāro ñāṇasampayuttavipākā rūpārūpesu nava puññāni cāti catupaññāsa mānasā jāyanti puthujjanassa tihetuno kāmasattassa pañcatiṃsa cittāni na jāyare na jāyanti taṃ yathā 
āvajjanadvayaṃ hitvā aṭṭhārasa kriyāpi ca
nava mahaggatā pākā aṭṭha lokuttarāni ca
kāmaputhujjanasseva tihetupaṭisandhino
pañcatiṃseva cittāni na jāyanti kadācipi
chadevesu manussesu cāti sattasu bhūmīsu jātassa sotāpannassa dehino sattassa paññāsa cittāni jāyanti iti vacanaṃ dhīro niddise katheyya taṃ yathā 
diṭṭhiyā  vippayuttāni domanassadvayampi ca
uddhaccasahitañceva kāmapuññāni aṭṭha ca
nava mahaggatapuññāni āvajjanadvayampi ca
sabbe kāmavipākā ca sotāpattiphalampi ca
assa sotāpannassa navatiṃseva cittāni na uppajjanti iti vacanaṃ dhīro dīpaye deseyya taṃ yathā 
āvajjanadvayaṃ hitvā aṭṭhārasa kriyāpi ca
nava mahaggatā pākā satta lokuttarāni ca
diṭṭhiyā  sampayuttāni vicikicchāyutaṃ tathā
navatiṃsa na jāyanti sotāpannassa dehino
 paṭhamaṃ phalaṃ ṭhapetvā sotāpannassa puggalassa vuttāni cittāni attano sakadāgāmino phalena sakadāgāmiphalena saha sakadāgāmipuggalassa siyuṃ
sotāpannassa vuttāni ṭhapetvā paṭighadvayaṃ dutiyañca phalaṃ sakadāgāmiphalañca hitvā attano anāgāmiphalena saha sotāpannassa sattassa vuttāni yāni aṭṭhacattālīsa cittāni atthi tāni anāgāmissa sattassa jāyanti iti vacanaṃ dhīro viniddise
kati cittāni jāyanti kāme arahato pana kāme sattasu kāmabhūmīsu jātassa arahato khīṇāsavassa kati cittāni jāyanti cattāri ca cattārīsañca cittāni kāme sattasu kāmabhūmīsu jātassa arahato siyuṃ bhaveyyuṃ taṃ yathā 
tevīsa kāmapākāni kriyacittāni vīsati
arahattaphaleneva kāme arahato siyuṃ
maggaṭṭhānaṃcatunnampi tesaṃ puggalānaṃ sakaṃ sakaṃ maggacittaṃ siyā bhaveyya ekacittakkhaṇā hi te hi saccaṃ taṃ mayā vuttaṃ vacanaṃ te maggā ekacittakkhaṇā
puthujjanassa tīsveva paṭhamajjhānabhūmisu tīsu eva paṭhamajjhānabhūmīsu jātassa puthujjanassa brahmuno pañcatiṃsa eva cittāni jāyanti iti vacanaṃ dhīro viniddise uccāreyya taṃ yathā 
domanassadvayaṃ hitvā apuññāni daseva ca
kāmapuññāni aṭṭheva nava puññā mahaggatā
cakkhusotadvayaṃ  puññapākaṃ santīraṇadvayaṃ
āvajjanadvayañceva puññajaṃ sampaṭicchanaṃ
paṭhamajjhānapāko ca pañcatiṃseva jāyare
ghānādīsu pasādesu pavattaṃ kusalavipākaṃ viññāṇattayaṃ satta apuññajā pākā aṭṭha mahāpākā tathā uparijhānabhūmīsu jātā pākā āruppā cattāro vipākāpi ca domanassadvayampi ca āvajjanadvayavajjā aṭṭhārasa kriyā ceva aṭṭha lokuttarāni ca etāni catupaññāsa cittāni paṭhamajjhānabhūmīsu tīsu nibbattassa puthujjanassa dehino sattassa na ca labbhare na labbhanti tāsu tīsu bhūmīsu nibbattassa puthujjanassa brahmuno vuttesu cittesu apuññapañcakaṃ hitvā tattha tīsu paṭhamajjhānabhūmīsu nibbattassa sotāpannassa brahmuno paṭhamaphalena saha ekatiṃsa cittāni jāyare jāyanti sakadāgāmino tattha tīsu paṭhamajjhānabhūmīsu jātassa sakadāgāmino brahmuno tesu cittesu paṭhamaṃ phalaṃ ṭhapetvā sakadāgāmiphalaṃ pakkhipitvā ekatiṃseva cittāni jāyare anāgāmissa tattheva tīsu paṭhamajjhānabhūmīsu eva jātassa anāgāmissa dutiyaṃ phalaṃ ṭhapetvā attano phalacittena saha ekatiṃseva cittāni jāyanti

viññāṇaṃ cakkhusotānaṃ puññajaṃ sampaṭicchanaṃ
santīraṇadvayañceva kriyacittāni vīsati
 arahattaphalaṃ  paṭhamajjhānato sambhavo pāko sattavīsati cittāni arahantassa khīṇāsavassa jāyare puthujjanassa tīsveva tīsu eva dutiyajjhānabhūmīsu jātassa puthujjanassa brahmuno dutiyajjhānatatiyajjhānapākena saha chattiṃsa cittāni jāyanti taṃ yathā 
domanassadvayaṃ  hitvā apuññāni daseva ca
kāmapuññāni aṭṭheva nava puññamahaggatā
cakkhusotadvayaṃ puññapākaṃ santīraṇadvayaṃ
āvajjanadvayañceva puññajaṃ sampaṭicchanaṃ
dutiyajjhānapākena tatiyajjhānapākato
chattiṃseva ca cittāni dutiyajjhānadehino
puthujjanassa vuttesu hitvā vāpuññapañcakaṃ attano phalena saha bāttiṃsa cittāni sotāpannassa jāyanti sotāpannassa vuttesu ṭhapetvā paṭhamaṃ phalaṃ sotāpannassa vuttesu paṭhamaṃ phalaṃ ṭhapetvā attano phalacittena saha bāttiṃsa cittāni sakadāgāmissa vuttesu dutiyaṃ phalaṃ ṭhapetvā anāgāmiphalena saha bāttiṃseva cittāni assa anāgāmino bhavanti arahantassa tīsveva aṭṭhavīsati attano tīsu eva dutiyajjhānabhūmīsu jātassa arahato attano phalena dutiyajjhānatatiyajjhānapākato pākehi saha aṭṭhavīsati cittāni honti taṃ yathā 
viññāṇaṃ cakkhusotānaṃ puññajaṃ sampaṭicchanaṃ
santīraṇadvayañceva kriyacittāni vīsati
arahattaphalaṃ pāko dutiyajjhānasambhavo
tatiyajjhānapāko ca aṭṭhavīsati mānasā
parittakasubhādīnaṃ devānaṃ tīsu bhūmīsu catutthajjhānavipākena saha pañcatiṃseva cittāni  jāyanti sotāpannassa tatthekatiṃsa cittāni jāyaretattha tāsu tīsu parittakasubhādīnaṃ bhūmīsu sotāpannassa ca ekatiṃsa cittāni jāyare yathā evaṃ sakadāgāmino ekatiṃsa cittāni jāyare tathā anāgāmino ekatiṃsa jāyare tattheva tāsu tīsu bhūmīsu eva jātassa khīṇāsavassa sattavīsati mānasā honti tathā evaṃ vehapphale vehapphalabhūmiyaṃ jātānaṃ puthujjanasekkhānaṃ pañcannaṃ sabbesaṃ puggalānaṃ mānasā honti pañcasu suddhāvāsikabhūmīsu jātassa anāgāmino sattassa ekatiṃseva cittāni honti iti vacanaṃ dhīro paridīpaye deseyya tattheva tāsu suddhāvāsabhūmīsu eva jātassa arahato sattavīsati mānasā honti evaṃ iminā mayā vuttappakārena rūpīsu pañcadasasu rūpibhūmīsu jātānaṃ sabbesaṃ puggalānaṃ cittāni vibhāvinā dhīrena viññeyyāni jānitabbāni
catuvīsati cittāni paṭhamāruppabhūmiyaṃ paṭhamaāruppabhūmiyaṃ jātassa puthujjanassa catuvīsati cittāni jāyanti iti vacanaṃ dhīro viniddise taṃ yathā 
domanassadvayaṃ hitvā apuññāni daseva ca
kāmapuññāni aṭṭheva āruppakusalāni ca
paṭhamāruppapāko ca kriyāvoṭṭhabbanampi ca
sotāpannassa tattheva ṭhapetvāpuññapañcakaṃtattha tissaṃ paṭhamāruppabhūmiyaṃ eva sotāpannassa puggalassa apuññapañcakaṃ hitvā attano phalena saha vīsati cittāni honti tathā tattha tissaṃ paṭhamāruppabhūmiyaṃ sakadāgāmino anāgāminopi ca puggalassa pubbaṃ pubbaṃ phalaṃ vinā vajjetvā attano phalena saha vīsati cittāni jāyanti khīṇāsavassa tattheva tattha tissaṃ paṭhamāruppabhūmiyaṃ eva jātassa khīṇāsavassa dasa pañca mānasā ca jāyanti taṃ yathā 
mahākriyāni aṭṭheva catvāruppakriyāni ca
arahattaphalaṃ pāko voṭṭhabbañcāpi mānasaṃ
dutiyāruppabhūmiyaṃ  jātassa puthujjanassa sattassa tevīsati cittāni honti taṃ yathā 
domanassadvayaṃ  hitvā apuññāni daseva ca
kāmapuññāni aṭṭheva puññārūpūparī tayo
dutiyāruppapāko ca voṭṭhabbañcāpi mānasaṃ
iti evaṃ iminā pakārena vatvā kathetvā dhīro paṇḍito vibhāvaye deseyya ettha etissaṃ dutiyāruppabhūmiyaṃ jātānaṃ tiṇṇannaṃ sekkhānampi ekūnavīsati cittāni honti taṃ yathā 
diṭṭhiyā vippayuttāni uddhaccasahitaṃ tathā
kāmapuññāni aṭṭheva puññārūpūparī tayo
dutiyāruppapāko ca voṭṭhabbañcāpi mānasaṃ
sakasakaphaleneva cittānekūnavīsati
cuddaseva tu cittāni dutiyāruppabhūmiyaṃ jātassa khīṇāsavassa kiriyacittāni dvādasa eko pāko arahattaphalañcāti cuddaseva cittāni honti taṃ yathā 
mahākriyāni aṭṭheva kriyārūpūparī tayo
voṭṭhabbañca sako pāko arahattaphalampi ca
puthujjanassa sattassa tatiyāruppabhūmiyaṃ tatiyaarūpabhūmiyaṃ jātassa puthujjanassa sattassa bāvīsati cittāni bhavanti iti vacanaṃ dhīro pakāsaye taṃ yathā 
domanassadvayaṃ hitvā apuññāni daseva ca
kāmapuññāni aṭṭheva puññārūpūparī duve
tatiyāruppapāko ca voṭṭhabbañcāpi mānasaṃ
aṭṭhāraseva cittāni sotāpannassa puggalassa aṭṭhārasa eva cittāni jāyare taṃ yathā 
diṭṭhiyā  vippayuttāni uddhaccasahitaṃ tathā
mahāpuññāni aṭṭheva puññārūpūparī duve
aṭṭhāraseva pākena sotāpattiphalena ca
voṭṭhabbañcāpi mānasaṃ sotāpannassa jāyare
sakadāgāmino paṭhamaṃ phalaṃ ṭhapetvā attano phalena tāni aṭṭhārasa cittāni honti sakadāgāmino vuttesu cittesu dutiyaṃ phalaṃ ṭhapetvā attano phalena saha aṭṭhārasa cittāni eva anāgāmissa jāyare
teraseva ca cittāni tatiyāruppabhūmiyaṃ tatiyaarūpabhūmiyaṃ jātassa khīṇāsavassa teraseva cittāni jāyanti iti vacanaṃ dhīro viniddise taṃ yathā 
mahākriyāni aṭṭheva kriyārūpūparī duve
arahattaphalaṃ pāko voṭṭhabbañcāpi mānasaṃ
ekavīsati cittāni catutthāruppabhūmiyaṃ catutthaarūpabhūmiyaṃ jātassa puthujjanassa sattassa ekavīsati cittāni jāyanti iti idaṃ vacanaṃ dhīro viniddise taṃ yathā 
domanassadvayaṃ hitvā apuññāni daseva ca
kāmapuññāni aṭṭheva voṭṭhabbañcāpi mānasaṃ
catutthāruppapuññañca sapākenekavīsati
sotāpannassa sattassa sattarasa cittāni dhīro pakāsaye taṃ yathā 
diṭṭhiyā vippayuttāni uddhaccasahitaṃ tathā
kāmapuññāni aṭṭheva sotāpattiphalampi ca
catutthāruppapuññañca sapāko voṭṭhabbampi ca
sakadāgāmino  paṭhamaṃ phalaṃ ṭhapetvā tāni eva cittāni saphalena honti sakadāgāmino vuttesu cittesu dutiyaṃ  phalaṃ ṭhapetvā attano phalena sattarasa mānasā anāgāmissa honti dvādaseva tu cittāni catutthāruppabhūmiyaṃ jātassa arahantassa dvādasa eva cittāni jāyanti taṃ yathā 
mahākriyāni aṭṭheva voṭṭhabbañcāpi mānasaṃ
catutthañca kriyārūpaṃ pāko arahato phalaṃ
iti evaṃ iminā mayā vuttappakārena puggalānaṃ vasena bhūmīsu cittappavattiṃ vidū dhīro vibhāvaye
heṭṭhimānaṃ arūpīnaṃ brahmānaṃ uparūpari jātā arūpakusalā ceva kiriyāpi ca uppajjanti uddhaṃ uddhaṃ bhāge jātānaṃ arūpīnaṃ brahmānaṃ heṭṭhimā heṭṭhimā āruppā heṭṭhābhāge jātā arūpāvacarā pana neva jāyanti kasmā kāraṇāti kira mayā sutaṃ heṭṭhimajhānesu diṭṭhādīnavato diṭṭhadosabhāvato neva jāyanti
ṭhapetvā paṭhamaṃ maggaṃ sotāpattimaggaṃ ṭhapetvā kusalānuttarā tayo tayo anuttarā kusalā tayo maggā kāmāvacarapuññāni aṭṭha tathā dasa apuññāni cittāni arūpapuññāni cattāri sabbe pākā anuttarā sabbāni lokuttaraphalāni paṭhamāruppapāko ca nava kāmakiriyāpi ca arūpāpi sabbā kiriyā etāni pana tecattālīsa mānasā paṭhamāruppabhūmiyaṃ uppajjanti
 sabbo tevīsatikāmavipāko sabbo pannarasavidho mahaggato rūpo cittuppādo manodhātu kiriyāmanodhātu domanassadvayampi ca ādimaggo ca tathā upari jātā tayo arūpapākā cāti chacattālīsa cittāni ettha etissaṃ paṭhamāruppabhūmiyaṃ natthi
vuttesupana cittesu paṭhamāruppabhūmiyaṃ vuttesu cittesu kusalapākakiriyāvasena paṭhamāruppattayaṃ ṭhapetvā attano pāko cāti cattālīsa cittāni dutiyāruppabhūmiyaṃ  jāyanti evaṃ iminā mayā vuttappakārena sesadvaye paṭhamadutiyāruppato sesaākiñcaññāyatananevasaññānāsaññāyatanabhūmidvaye heṭṭhimaheṭṭhimaṃ kusalavipākakiriyāvasena heṭṭhābhāge jātaṃ arūpattayaṃ hitvā attano attano pākā evaṃ iminā mayā vuttappakārena paṇḍitena ñeyyā jānitabbā
cattāro ca anāsavā vipākā cattāri lokuttaraphalacittāni sabbe sabbāni ca catūsu āruppabhūmīsu honti voṭṭhabbanena cittena saha kāme aṭṭha mahākiriyā catasso arūpakiriyāpi cāti terasa eva kiriyā paṭhamāruppabhūmiyaṃ jātassa khīṇāsavassa jāyanti dutiyāruppabhūmiyaṃ jātassa khīṇāsavassa paṭhamāruppakiriyaṃ hitvā dvādasa eva kiriyā honti tatiyāruppabhūmiyaṃ jātassa khīṇāsavassa paṭhamadutiyāruppakiriyāni hitvā ekādasa kiriyā honti catutthāruppabhūmiyaṃ jātassa khīṇāsavassa paṭhamadutiyatatiyāruppakiriyāni hitvā daseva kiriyā ñeyyā jānitabbā

arahato pana cittāni honti ekūnavīsati
arahattaṃ kriyā sabbā ṭhapetvāvajjanadvayaṃ
āvajjanadvayaṃ ṭhapetvā sabbā kiriyā arahattaphalañcāti ekūnavīsati cittāni arahato pana honti āvajjanadvayaṃ kiñcāpi khīṇāsavassa honti evampi aññesaṃ puthujjanasekkhānampi hontiyeva ekūnavīsati cittāni khīṇāsavassa eva honti na aññesanti ñāpanatthaṃ āvajjanadvayaṃ ṭhapetvāti vuttaṃ
catunnaṃphalaṭṭhānaṃ puggalānañca tihetukaputhujjane ca teraseva cittāni bhavanti iti vacanaṃ dhīro pakāsaye taṃ yathā  cattāro ñāṇasampayuttā mahāvipākāni nava rūpārūpapākā ca ime teraseva cittāni bhavanti
catunnaṃ phalaṭṭhānaṃ puggalānañca duhetukaputhujjane ca ñāṇaparihīnāni cattāri vipākāni eva jāyare puthujjanānaṃ tiṇṇampi catunnaṃ ariyadehinaṃ ariyagatānaṃ sattannaṃ puggalānaṃ  sattaraseva cittāni bhavanti taṃ yathā  duve pañcaviññāṇāni manodhātuttayasantīraṇāni voṭṭhabbanañca ime sattarasa eva honti
heṭṭhā tiṇṇaṃ phalaṭṭhānaṃ tihetukaputhujjane catunnaṃ puggalānaṃ mahaggatāni eva kusalāni honti tiṇṇaṃ puthujjanānañca ādito tiṇṇaṃ ariyānaṃ heṭṭhā ariyānaṃ teraseva cittāni uppajjanti iti vacanaṃ dhīro niddise aṭṭheva kāmapuññāni apuññato akusalavasena diṭṭhihīnā cattāro cittuppādāpi uddhaccasampayuttañcāti terasa cittāni honti heṭṭhā dvinnaṃ phalaṭṭhānaṃ sotāpannasakadāgāmipuggalānaṃ sabbaputhujjane ahetukaduhetukatihetukaputhujjane domanassayuttaṃ dvayameva cittaṃ jāyate tiṇṇaṃ puthujjanānañca pañca eva jāyare taṃ yathā 
cattāri diṭṭhiyuttāni vicikicchāyutampi ca
maggaṭṭhānaṃ catunnampi maggacittaṃ sakaṃ sakaṃ
tesaṃ catunnaṃ maggaṭṭhānaṃ puggalānaṃ sakaṃ sakaṃ ekameva maggacittaṃ bhave bhaveyya iti evaṃ iminā mayā vuttappakārena dhīro paṇḍito vibhāvaye cittappavattiṃ pakāsaye
mayā bhavesu cittānaṃ puggalānaṃ vasena ca bhavesu sabbabhavesu cittānaṃ puggalānaṃ vasena ca cittappavatti bhikkhūnaṃ ābhidhammikabhikkhūnaṃ pāṭavatthāya chekabhāvāya mayā pakāsitā evaṃ sabbamidaṃ cittaṃ bhūmipuggalabhedato evaṃ iminā mayā vuttappakārena bhūmipuggalabhedato idaṃ sabbaṃ cittaṃ bahudhāpi ca bahuppakārampi ca hoti iti gahaṇaṃ vibhāvinā viññātabbaṃ sakkā vuttānusārena mayā vuttassa anusārena bhedo cittabhedo vibhāvinā ñātuṃ vijānituṃ sakkā ganthavitthārabhītena mayā idaṃ cittappavattidīpakavacanaṃ saṃkhittaṃ pubbāparaṃ viloketvā cintetvā ca punappunaṃ atthaṃ upaparikkhitvā vibhāvinā gahetabbaṃ
imañcābhidhammāvatāraṃ susāraṃ varaṃ sattamohandhakārappadīpaṃ imañca abhidhammāvatārappakaraṇaṃ susāraṃ sundarasārabhūtaṃ varaṃ sattaandhakārasadise mohe padīpaṃ pajjotappadīpaṃ yo naro sādhukaṃ cinteti vācetipi taṃ naraṃ rāgadosā ciraṃ cirakālaṃ nopayanti na upagacchanti



