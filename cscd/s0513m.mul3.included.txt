


 301 cūḷakāliṅgajātakaṃ (4-1-1)

 vivarathimāsaṃ  dvāraṃ nagaraṃ pavisantu  aruṇarājassa
sīhena susiṭṭhena surakkhitaṃ  nandisenena

 jayo kaliṅgānamasayhasāhinaṃ parājayo anayo  assakānaṃ
icceva te bhāsitaṃ brahmacāri na ujjubhūtā vitathaṃ bhaṇanti

 devā musāvādamupātivattā saccaṃ dhanaṃ paramaṃ tesu  sakka
taṃ te musā bhāsitaṃ devarāja kiṃ vā paṭicca maghavā mahinda

 nanu te sutaṃ brāhmaṇa bhaññamāne devā na issanti purisaparakkamassa
damo samādhi manaso abhejjo  abyaggatā  nikkamanañca  kāle
daḷhañca viriyaṃ purisaparakkamo ca teneva āsi vijayo assakānanti


 302 mahāassārohajātakaṃ (4-1-2)

 adeyyesu dadaṃ dānaṃ deyyesu nappavecchati
āpāsu byasanaṃ patto sahāyaṃ nādhigacchati

 nādeyyesu  dadaṃ dānaṃ deyyesu yo pavecchati
āpāsu byasanaṃ patto sahāyamadhigacchati

 saññogasambhogavisesadassanaṃ anariyadhammesu saṭhesu nassati
katañca ariyesu ca ajjavesu mahapphalaṃ hoti aṇumpi tādisu

 yo pubbe katakalyāṇo akā loke sudukkaraṃ
pacchā kayirā na vā kayirā accantaṃ pūjanārahoti


 303 ekarājajātakaṃ (4-1-3)

 anuttare  kāmaguṇe samiddhe bhutvāna pubbe vasī ekarāja
so dāni dugge narakamhi khitto nappajjahe vaṇṇabalaṃ purāṇaṃ

 pubbeva khantī ca tapo ca mayhaṃ sampatthitā dubbhisena  ahosi
taṃ dāni laddhāna kathaṃ nu rāja jahe ahaṃ vaṇṇabalaṃ purāṇaṃ

 sabbā kirevaṃ pariniṭṭhitāni yasassinaṃ paññavantaṃ visayha
yaso ca laddhā purimaṃ uḷāraṃ nappajjahe vaṇṇabalaṃ purāṇaṃ

 panujja dukkhena sukhaṃ janinda sukhena vā dukkhamasayhasāhi
ubhayattha santo abhinibbutattā sukhe ca dukkhe ca bhavanti tulyāti


 304 daddarajātakaṃ (4-1-4)

 imāni  maṃ daddara tāpayanti vācāduruttāni manussaloke
maṇḍūkabhakkhā udakantasevī āsīvisaṃ maṃ avisā sapanti

 sakā raṭṭhā pabbājito aññaṃ janapadaṃ gato
mahantaṃ koṭṭhaṃ kayirātha duruttānaṃ  nidhetave

 yattha posaṃ na jānanti jātiyā vinayena vā
na tattha mānaṃ kayirātha vasamaññātake jane

 videsavāsaṃ vasato jātavedasamenapi 
khamitabbaṃ sapaññena api dāsassa tajjitanti


 305 sīlavīmaṃsanajātakaṃ (4-1-5)

 natthi loke raho nāma pāpakammaṃ pakubbato
passanti vanabhūtāni taṃ bālo maññatī raho

 ahaṃ raho na passāmi suññaṃ vāpi na vijjati
yattha aññaṃ  na passāmi asuññaṃ hoti taṃ mayā

 dujjacco ca sujacco  ca nando ca sukhavaḍḍhito 
vejjo  ca addhuvasīlo  ca te dhammaṃ jahu matthikā

 brāhmaṇo  ca kathaṃ jahe sabbadhammāna pāragū
yo dhammamanupāleti dhitimā saccanikkamoti


 306 sujātajātakaṃ (4-1-6)

 kimaṇḍakā  ime deva nikkhittā kaṃsamallake
upalohitakā vaggū taṃ  me akkhāhi pucchito

 yāni pure tuvaṃ devi bhaṇḍu nantakavāsinī
ucchaṅgahatthā pacināsi tassā te koliyaṃ phalaṃ

 uḍḍayhate na ramati bhogā vippajahanti taṃ 
tatthevimaṃ paṭinetha yattha kolaṃ pacissati

 honti hete mahārāja iddhippattāya  nāriyā
khama deva sujātāya māssā  kujjha rathesabhāti


 307 palāsajātakaṃ (4-1-7)

 acetanaṃ brāhmaṇa assuṇantaṃ jāno ajānantamimaṃ palāsaṃ
āraddhaviriyo dhuvaṃ appamatto sukhaseyyaṃ  pucchasi kissa hetu

 dūre suto ceva brahā ca rukkho dese ṭhito bhūtanivāsarūpo
tasmā namassāmi imaṃ palāsaṃ ye cettha bhūtā te  dhanassa hetu

 so te karissāmi yathānubhāvaṃ kataññutaṃ brāhmaṇa pekkhamāno
kathañhi āgamma sataṃ sakāse moghāni te assu pariphanditāni

 yo  tindukarukkhassa paro  pilakkho  parivārito pubbayañño uḷāro
tassesa mūlasmiṃ nidhi nikhāto adāyādo gaccha taṃ uddharāhīti


 308 sakuṇajātakaṃ (4-1-8)

 akaramhasa te kiccaṃ yaṃ balaṃ ahuvamhase
migarāja namo tyatthu api kiñci labhāmase

 mama  lohitabhakkhassa niccaṃ luddāni kubbato
dantantaragato santo taṃ bahuṃ yampi jīvasi

 akataññumakattāraṃ  katassa appaṭikārakaṃ
yasmiṃ kataññutā natthi niratthā tassa sevanā

 yassa sammukhaciṇṇena mittadhammo na labbhati
anusūya  manakkosaṃ saṇikaṃ tamhā apakkameti


 309 chavakajātakaṃ (4-1-9)

 sabbamidaṃ carimaṃ kataṃ  ubho dhammaṃ na passare
ubho pakatiyā cutā yo cāyaṃ mantejjhāpeti 
yo ca mantaṃ adhīyati

 sālīnaṃ odanaṃ bhuñje suciṃ maṃsūpasecanaṃ
tasmā etaṃ na sevāmi dhammaṃ isīhi sevitaṃ

 paribbaja mahā loko  pacantaññepi pāṇino
mā taṃ adhammo ācarito asmā kumbhamivābhidā

 dhiratthu  taṃ yasalābhaṃ dhanalābhañca brāhmaṇa
yā vutti vinipātena adhammacaraṇena vāti


 310 seyyajātakaṃ (4-1-10)

 sasamuddapariyāyaṃ  mahiṃ sāgarakuṇḍalaṃ
na icche saha nindāya evaṃ seyya  vijānahi

 dhiratthu taṃ yasalābhaṃ dhanalābhañca brāhmaṇa
yā vutti vinipātena adhammacaraṇena vā

 api ce pattamādāya anagāro paribbaje
sāyeva jīvikā seyyo yā cādhammena esanā

 api  ce pattamādāya anagāro paribbaje
aññaṃ ahiṃsayaṃ loke api rajjena taṃ varanti


tassuddānaṃ 
vivarañca adeyya samiddhavaraṃ atha daddara pāpamahātiraho
atha koli palāsavarañca kara carimaṃ sasamuddavarena dasāti


 311 pucimandajātakaṃ (4-2-1)

 uṭṭhehi cora kiṃ sesi ko attho supanena  te
mā  taṃ gahesuṃ  rājāno gāme kibbisakārakaṃ

 yaṃ  nu  coraṃ gahessanti gāme kibbisakārakaṃ
kiṃ tattha pucimandassa vane jātassa tiṭṭhato

 na tvaṃ assattha jānāsi mama corassa cantaraṃ
coraṃ gahetvā rājāno gāme kibbisakārakaṃ
appenti  nimbasūlasmiṃ tasmiṃ me saṅkate mano

 saṅkeyya saṅkitabbāni rakkheyyānāgataṃ bhayaṃ
anāgatabhayā dhīro ubho loke avekkhatīti


 312 kassapamandiyajātakaṃ (4-2-2)

 api kassapa mandiyā yuvā sapati hanti  vā
sabbaṃ taṃ khamate dhīro paṇḍito taṃ titikkhati

 sacepi santo vivadanti khippaṃ sandhīyare puna
bālā pattāva bhijjanti na te samathamajjhagū

 ete  bhiyyo samāyanti sandhi tesaṃ na jīrati
yo cādhipannaṃ jānāti yo ca jānāti desanaṃ

 eso hi uttaritaro bhāravaho dhuraddharo
yo paresādhipannānaṃ  sayaṃ sandhātumarahatīti


 313 khantīvādījātakaṃ (4-2-3)

 yo te hatthe ca pāde ca kaṇṇanāsañca chedayi
tassa kujjha mahāvīra mā raṭṭhaṃ vinasā  idaṃ

 yo me hatthe ca pāde ca kaṇṇanāsañca chedayi
ciraṃ jīvatu so rājā na hi kujjhanti mādisā

 ahū atītamaddhānaṃ  samaṇo khantidīpano
taṃ khantiyāyeva ṭhitaṃ kāsirājā achedayi

 tassa  kamma  pharusassa vipāko kaṭuko ahu
yaṃ kāsirājā vedesi nirayamhi samappitoti


 314 lohakumbhijātakaṃ (4-2-4)

 dujjīvitamajīvimha ye sante  na dadamhase
vijjamānesu bhogesu dīpaṃ nākamha attano

 saṭṭhi  vassasahassāni paripuṇṇāni sabbaso
niraye paccamānānaṃ kadā anto bhavissati

 natthi anto kuto anto na anto paṭidissati
tadā  hi pakataṃ pāpaṃ mama tuyhañca mārisā 

 sohaṃ nūna ito gantvā yoniṃ laddhāna mānusiṃ
vadaññū sīlasampanno kāhāmi kusalaṃ bahunti


 315 sabbamaṃsalābhajātakaṃ (4-2-5)

 pharusā  vata te vācā maṃsaṃ  yācanako asi 
kilomasadisī  vācā kilomaṃ samma dammi te

 aṅgametaṃ manussānaṃ bhātā loke pavuccati
aṅgassa sadisī vācā  aṅgaṃ samma dadāmi te

 tātāti putto vadamāno kampeti  hadayaṃ pitu
hadayassa sadisī  vācā hadayaṃ samma dammi te

 yassa gāme sakhā natthi yathāraññaṃ tatheva taṃ
sabbassa sadisī vācā sabbaṃ samma dadāmi teti


 316 sasapaṇḍitajātakaṃ (4-2-6)

 satta  me rohitā macchā udakā thalamubbhatā
idaṃ brāhmaṇa me atthi etaṃ bhutvā vane vasa

 dussa me khettapālassa rattibhattaṃ apābhataṃ
maṃsasūlā  ca dve godhā ekañca dadhivārakaṃ
idaṃ brāhmaṇa me atthi etaṃ bhutvā vane vasa

 ambapakkaṃ dakaṃ  sītaṃ sītacchāyā manoramā 
idaṃ brāhmaṇa me atthi etaṃ bhutvā vane vasa

 na sasassa tilā atthi na muggā napi taṇḍulā
iminā agginā pakkaṃ mamaṃ  bhutvā vane vasāti


 317 matarodanajātakaṃ (4-2-7)

 mataṃ mataṃ eva  rodatha na hi taṃ rodatha yo marissati
sabbepi  sarīradhārino anupubbena jahanti jīvitaṃ

 devamanussā catuppadā pakkhigaṇā uragā ca bhogino
samhi  sarīre anissarā ramamānāva jahanti jīvitaṃ

 evaṃ  calitaṃ asaṇṭhitaṃ sukhadukkhaṃ manujesvapekkhiya
kanditaruditaṃ niratthakaṃ kiṃ vo sokagaṇābhikīrare

 dhuttā ca soṇḍā  akatā bālā sūrā ayogino 
dhīraṃ maññanti bāloti ye dhammassa akovidāti


 318 kaṇaverajātakaṃ (4-2-8)

 yaṃ  taṃ vasantasamaye kaṇaveresu bhāṇusu
sāmaṃ bāhāya pīḷesi sā taṃ ārogyamabravi

 ambho na kira saddheyyaṃ yaṃ vāto pabbataṃ vahe
pabbatañce vahe vāto sabbampi pathaviṃ vahe
yattha sāmā kālakatā  sā maṃ ārogyamabravi

 na ceva sā kālakatā na ca sā aññamicchati
ekabhattikinī  sāmā tameva abhikaṅkhati

 asanthutaṃ maṃ cirasanthutena  nimīni sāmā adhuvaṃ dhuvena
mayāpi sāmā nimineyya aññaṃ ito ahaṃ dūrataraṃ gamissanti


 319 tittirajātakaṃ (4-2-9)

 susukhaṃ vata jīvāmi labhāmi ceva bhuñjituṃ
paripantheva tiṭṭhāmi kā nu bhante gatī mama

 mano ce te nappaṇamati pakkhi pāpassa kammuno
abyāvaṭassa bhadrassa na pāpamupalimpati

 ñātako no nisinnoti bahu āgacchate jano
paṭicca  kammaṃ phusati tasmiṃ me saṅkate mano

 na paṭicca kammaṃ phusati mano ce nappadussati
appossukkassa bhadrassa na pāpamupalimpatīti


 320 succajajātakaṃ (4-2-10)

 succajaṃ  vata naccaji vācāya adadaṃ giriṃ
kiṃ hitassa cajantassa vācāya adada pabbataṃ

 yañhi kayirā tañhi vade yaṃ na kayirā na taṃ vade
akarontaṃ bhāsamānaṃ parijānanti paṇḍitā

 rājaputta namo tyatthu sacce dhamme ṭhito casi
yassa te byasanaṃ patto saccasmiṃ ramate mano

 yā daliddī daliddassa aḍḍhā aḍḍhassa kittima 
sā hissa paramā bhariyā sahiraññassa itthiyoti


tassuddānaṃ 
atha cora sakassapa khantīvaro dujjīvitatā ca varā pharusā
atha  sasa matañca vasanta sukhaṃ succajaṃvatanaccajinā ca dasāti


 321 kuṭidūsakajātakaṃ (4-3-1)

 manussasseva te sīsaṃ hatthapādā ca vānara
atha kena nu vaṇṇena agāraṃ te na vijjati

 manussasseva me sīsaṃ hatthapādā ca siṅgila 
yāhu seṭṭhā manussesu sā me paññā na vijjati

 anavaṭṭhitacittassa  lahucittassa dubbhino 
niccaṃ addhuvasīlassa sukhabhāvo  na vijjati

 so  karassu ānubhāvaṃ vītivattassu sīliyaṃ
sītavātaparittāṇaṃ karassu kuṭavaṃ  kapīti


 322 duddubhajātakaṃ (4-3-2)

 duddubhāyati  bhaddante yasmiṃ dese vasāmahaṃ
ahampetaṃ na jānāmi kimetaṃ duddubhāyati

 beluvaṃ  patitaṃ sutvā duddubhanti  saso javi
sasassa vacanaṃ sutvā santattā migavāhinī

 appatvā padaviññāṇaṃ paraghosānusārino
panādaparamā bālā te honti parapattiyā

 ye ca sīlena sampannā paññāyūpasame ratā
ārakā viratā dhīrā na honti parapattiyāti


 323 brahmadattajātakaṃ (4-3-3)

 dvayaṃ yācanako rāja brahmadatta nigacchati
alābhaṃ dhanalābhaṃ vā evaṃ dhammā hi yācanā

 yācanaṃ rodanaṃ āhu pañcālānaṃ rathesabha
yo yācanaṃ paccakkhāti tamāhu paṭirodanaṃ

 mā maddasaṃsu rodantaṃ pañcālā susamāgatā
tuvaṃ vā paṭirodantaṃ tasmā icchāmahaṃ raho

 dadāmi  te brāhmaṇa rohiṇīnaṃ gavaṃ sahassaṃ saha puṅgavena
ariyo hi ariyassa kathaṃ na dajjā  sutvāna gāthā tava dhammayuttāti


 324 cammasāṭakajātakaṃ (4-3-4)

 kalyāṇarūpo  vatayaṃ catuppado subhaddako ceva supesalo ca
yo brāhmaṇaṃ jātimantūpapannaṃ apacāyati meṇḍavaro yasassī

 mā  brāhmaṇa ittaradassanena vissāsamāpajji catuppadassa
daḷhappahāraṃ abhikaṅkhamāno  avasakkatī dassati suppahāraṃ

 ūruṭṭhi  bhaggaṃ pavaṭṭito  khāribhāro sabbañca bhaṇḍaṃ brāhmaṇassa  bhinnaṃ
ubhopi bāhā paggayha  kandati  abhidhāvatha haññate brahmacārī

 evaṃ so nihato seti yo apūjaṃ pasaṃsati 
yathāhamajja pahato hato meṇḍena dummatīti


 325 godharājajātakaṃ (4-3-5)

 samaṇaṃ  taṃ maññamāno upagacchimasaññataṃ
so maṃ daṇḍena pāhāsi yathā assamaṇo tathā

 kiṃ  te jaṭāhi dummedha kiṃ te ajinasāṭiyā
abbhantaraṃ te gahanaṃ bāhiraṃ parimajjasi

 ehi godha nivattassu bhuñja sālīnamodanaṃ
telaṃ loṇañca me atthi pahūtaṃ mayha pipphali

 esa bhiyyo pavekkhāmi vammikaṃ sataporisaṃ
telaṃ loṇañca kittesi  ahitaṃ mayha pipphalīti


 326 kakkārujātakaṃ (4-3-6)

 kāyena yo nāvahare vācāya na musā bhaṇe
yaso laddhā na majjeyya sa ve kakkārumarahati

 dhammena vittameseyya na nikatyā dhanaṃ hare
bhoge laddhā na majjeyya sa ve kakkārumarahati

 yassa cittaṃ ahāliddaṃ saddhā ca avirāginī
eko sāduṃ na bhuñjeyya sa ve kakkārumarahati

 sammukhā vā tirokkhā vā  yo sante na paribhāsati
yathāvādī  tathākārī sa ve kakkārumarahatīti


 327 kākavatījātakaṃ (4-3-7)

 vāti  cāyaṃ  tato gandho yattha me vasatī piyā
dūre ito hi kākavatī  yattha me nirato mano

 kathaṃ samuddamatarī kathaṃ atari kepukaṃ 
kathaṃ satta samuddāni kathaṃ simbalimāruhi

 tayā samuddamatariṃ tayā atari kepukaṃ 
tayā satta samuddāni tayā simbalimāruhiṃ

 dhiratthumaṃ  mahākāyaṃ dhiratthumaṃ acetanaṃ
yattha jāyāyahaṃ jāraṃ āvahāmi vahāmi cāti


 328 ananusociyajātakaṃ (4-3-8)

 bahūnaṃ vijjatī bhotī tehi me kiṃ bhavissati
tasmā etaṃ na socāmi piyaṃ sammillahāsiniṃ

 taṃ taṃ ce anusoceyya yaṃ yaṃ tassa na vijjati
attānamanusoceyya sadā maccuvasaṃ pataṃ

 na  heva ṭhitaṃ nāsīnaṃ na sayānaṃ na paddhaguṃ 
yāva byāti nimisati tatrāpi rasatī  vayo

 tatthattani vatappaddhe  vinābhāve asaṃsaye
bhūtaṃ sesaṃ dayitabbaṃ vītaṃ ananusociyanti 


 329 kāḷabāhujātakaṃ (4-3-9)

 yaṃ annapānassa pure labhāma taṃ dāni sākhamigameva gacchati
gacchāma dāni vanameva rādha asakkatā casma dhanañjayāya 

 lābho alābho yaso ayaso ca nindā pasaṃsā ca sukhañca dukkhaṃ
ete aniccā manujesu dhammā mā soci kiṃ socasi poṭṭhapāda

 addhā  tuvaṃ paṇḍitakosi rādha jānāsi atthāni anāgatāni
kathaṃ  nu sākhāmigaṃ dakkhisāma  niddhāvitaṃ  rājakulatova jammaṃ

 cāleti  kaṇṇaṃ bhakuṭiṃ karoti muhuṃ muhuṃ bhāyayate  kumāre
sayameva taṃ kāhati kāḷabāhu yenārakā ṭhassati annapānāti


 330 sīlavīmaṃsajātakaṃ (4-3-10)

 sīlaṃ kireva kalyāṇaṃ sīlaṃ loke anuttaraṃ
passa ghoraviso nāgo sīlavāti na haññati

 yāvadevassahū kiñci tāvadeva akhādisuṃ
saṅgamma kulalā loke na hiṃsanti akiñcanaṃ

 sukhaṃ nirāsā supati āsā phalavatī sukhā
āsaṃ nirāsaṃ katvāna sukhaṃ supati piṅgalā

 na samādhiparo atthi asmiṃ loke paramhi ca
na paraṃ nāpi attānaṃ vihiṃsati samāhitoti


tassuddānaṃ 
samanussa  -saduddubha-yācanako atha meṇḍavaruttama-godhavaro
atha kāyasakepuka bhotīvaro atha rādhasusīlavarena dasāti


 331 kokilajātakaṃ (4-4-1)

 yo  ve kāle asampatte ativelaṃ pabhāsati
evaṃ so nihato seti kokilāyiva atrajo

 na hi satthaṃ sunisitaṃ visaṃ halāhalāmiva 
evaṃ nikaṭṭhe  pāteti vācā dubbhāsitā yathā

 tasmā kāle akāle vā  vācaṃ rakkheyya paṇḍito
nātivelaṃ pabhāseyya api attasamamhi vā

 yo  ca kāle mitaṃ bhāse matipubbo vicakkhaṇo
sabbe amitte ādeti supaṇṇo uragāmivāti


 332 rathalaṭṭhijātakaṃ (4-4-2)

 api hantvā hato brūti jetvā jitoti bhāsati
pubbavakkhāyino  rāja aññadatthu  na saddahe

 tasmā paṇḍitajātiyo suṇeyya itarassapi
ubhinnaṃ vacanaṃ sutvā yathā dhammo tathā kare

 alaso gihī kāmabhogī na sādhu asaññato pabbajito na sādhu
rājā na sādhu anisammakārī yo paṇḍito kodhano taṃ na sādhu

 nisamma khattiyo kayirā nānisamma disampati
nisammakārino rāja  yaso kitti ca vaḍḍhatīti


 333 pakkagodhajātakaṃ (4-4-3)

 tadeva  me tvaṃ vidito vanamajjhe rathesabha
yassa te khaggabaddhassa sannaddhassa tirīṭino
assatthadumasākhāya pakkā godhā palāyatha

 name namantassa bhaje bhajantaṃ kiccānukubbassa kareyya kiccaṃ
nānatthakāmassa kareyya atthaṃ asambhajantampi na sambhajeyya

 caje  cajantaṃ vanathaṃ na kayirā apetacittena na sambhajeyya
dijo dumaṃ khīṇaphalanti  ñatvā aññaṃ samekkheyya mahā hi loko

 so te karissāmi yathānubhāvaṃ kataññutaṃ khattiye  pekkhamāno
sabbañca te issariyaṃ dadāmi yassicchasī tassa tuvaṃ dadāmīti


 334 rājovādajātakaṃ (4-4-4)

 gavaṃ ce taramānānaṃ jimhaṃ gacchati puṅgavo
sabbā tā jimhaṃ gacchanti  nette jimhaṃ gate sati

 evameva  manussesu yo hoti seṭṭhasammato
so ce adhammaṃ carati pageva itarā pajā
sabbaṃ raṭṭhaṃ dukhaṃ seti rājā ce hoti adhammiko

 gavaṃ ce taramānānaṃ ujuṃ gacchati puṅgavo
sabbā gāvī ujuṃ yanti  nette ujuṃ gate sati

 evameva  manussesu yo hoti seṭṭhasammato
so sace dhammaṃ carati pageva itarā pajā
sabbaṃ  raṭṭhaṃ sukhaṃ seti rājā ce hoti dhammikoti


 335 jambukajātakaṃ (4-4-5)

 brahā pavaḍḍhakāyo so dīghadāṭho ca jambuka
na tvaṃ tattha kule jāto yattha gaṇhanti kuñjaraṃ

 asīho sīhamānena yo attānaṃ vikubbati
kotthūva  gajamāsajja seti bhūmyā anutthunaṃ

 yasassino uttamapuggalassa sañjātakhandhassa mahabbalassa
asamekkhiya thāmabalūpapattiṃ sa seti nāgena hatoyaṃ jambuko

 yo cīdha kammaṃ kurute pamāya thāmabbalaṃ attani saṃviditvā
jappena mantena subhāsitena parikkhavā so vipulaṃ jinātīti


 336 brahāchattajātakaṃ (4-4-6)

 tiṇaṃ tiṇanti lapasi ko nu te tiṇamāhari
kiṃ  nu te tiṇakiccatthi tiṇameva pabhāsasi

 idhāgamā brahmacārī brahā chatto bahussuto
so me  sabbaṃ samādāya tiṇaṃ nikkhippa gacchati

 evetaṃ hoti kattabbaṃ appena bahumicchatā
sabbaṃ sakassa ādānaṃ anādānaṃ tiṇassa ca ( ) 

 sīlavanto  na kubbanti bālo sīlāni kubbati
aniccasīlaṃ dussīlyaṃ  kiṃ paṇḍiccaṃ karissatīti


 337 pīṭhajātakaṃ (4-4-7)

 na te pīṭhamadāyimhā  na pānaṃ napi bhojanaṃ
brahmacāri khamassu me etaṃ passāmi accayaṃ

 nevābhisajjāmi na cāpi kuppe na cāpi me appiyamāsi kiñci
athopi me āsi manovitakko etādiso nūna kulassa dhammo

 esasmākaṃ kule dhammo pitupitāmaho sadā
āsanaṃ udakaṃ pajjaṃ sabbetaṃ nipadāmase

 esasmākaṃ  kule dhammo pitupitāmaho sadā
sakkaccaṃ upatiṭṭhāma uttamaṃ viya ñātakanti


 338 thusajātakaṃ (4-4-8)

 viditaṃ thusaṃ undurānaṃ  viditaṃ pana taṇḍulaṃ
thusaṃ thusaṃ  vivajjetvā taṇḍulaṃ pana khādare

 yā mantanā araññasmiṃ yā ca gāme nikaṇṇikā
yañcetaṃ iti cīti ca etampi viditaṃ mayā

 dhammena kira jātassa pitā puttassa makkaṭo
daharasseva santassa dantehi phalamacchidā

 yametaṃ parisappasi  ajakāṇova sāsape
yopāyaṃ heṭṭhato seti  etampi viditaṃ mayāti


 339 bāverujātakaṃ (4-4-9)

 adassanena  morassa sikhino mañjubhāṇino
kākaṃ tattha apūjesuṃ maṃsena ca phalena ca

 yadā  ca sarasampanno moro bāverumāgamā
atha  lābho ca sakkāro vāyasassa ahāyatha

 yāva nuppajjatī buddho dhammarājā pabhaṅkaro
tāva aññe apūjesuṃ puthū samaṇabrāhmaṇe

 yadā ca sarasampanno buddho dhammaṃ adesayi
atha lābho ca sakkāro titthiyānaṃ ahāyathāti


 340 visayhajātakaṃ (4-4-10)

 adāsi dānāni pure visayha dadato ca te khayadhammo ahosi
ito paraṃ ce na dadeyya dānaṃ tiṭṭheyyuṃ te saṃyamantassa bhogā

 anariyamariyena sahassanetta suduggatenāpi akiccamāhu
mā vo dhanaṃ taṃ ahu devarāja  yaṃ bhogahetu vijahemu saddhaṃ

 yena eko ratho yāti yāti tenāparo ratho
porāṇaṃ nihitaṃ vattaṃ vattataññeva  vāsava

 yadi  hessati dassāma asante kiṃ dadāmase
evaṃbhūtāpi dassāma mā dānaṃ pamadamhaseti


tassuddānaṃ 
ativelapabhāsati  jītavaro vanamajjha rathesabha jimhagamo
atha jambu tiṇāsanapīṭhavaraṃ atha taṇḍula mora visayha dasāti


 341 kaṇḍarījātakaṃ (4-5-1)

 narānamārāmakarāsu nārisu anekacittāsu aniggahāsu ca
sabbattha nāpītikarāpi  ce siyā  na vissase titthasamā hi nāriyo

 yaṃ  ve  disvā kaṇḍarīkinnarānaṃ  sabbitthiyo na ramanti agāre
taṃ  tādisaṃ maccaṃ cajitvā bhariyā aññaṃ disvā purisaṃ pīṭhasappiṃ

 bakassa ca bāvarikassa  rañño accantakāmānugatassa bhariyā
avācarī  paṭṭhavasānugassa  kaṃ vāpi itthī nāticare tadaññaṃ

 piṅgiyānī sabbalokissarassa rañño piyā brahmadattassa bhariyā
avācarī paṭṭhavasānugassa taṃ vāpi sā nājjhagā kāmakāminīti


 342 vānarajātakaṃ (4-5-2)

 asakkhiṃ  vata attānaṃ uddhātuṃ udakā thalaṃ
na dānāhaṃ puna tuyhaṃ vasaṃ gacchāmi vārija

 alametehi ambehi jambūhi panasehi ca
yāni pāraṃ samuddassa varaṃ mayhaṃ udumbaro

 yo ca uppatitaṃ atthaṃ na khippamanubujjhati
amittavasamanveti  pacchā ca anutappati

 yo ca uppatitaṃ atthaṃ khippameva nibodhati
muccate sattusambādhā na ca pacchānutappatīti


 343 kuntinījātakaṃ (4-5-3)

 avasimha tavāgāre niccaṃ sakkatapūjitā
tvameva dānimakari handa rāja vajāmahaṃ

 yo ve kate paṭikate kibbise paṭikibbise
evaṃ taṃ sammatī veraṃ vasa kuntini māgamā

 na katassa ca kattā ca metti  sandhīyate puna
hadayaṃ nānujānāti gacchaññeva rathesabha

 katassa ceva kattā ca metti sandhīyate puna
dhīrānaṃ no ca bālānaṃ vasa kuntini māgamāti


 344 ambajātakaṃ (4-5-4)

 yo  nīliyaṃ maṇḍayati saṇḍāsena vihaññati
tassa sā vasamanvetu yā te ambe avāhari

 vīsaṃ vā pañcavīsaṃ  vā ūnatiṃsaṃ va jātiyā
tādisā  pati mā laddhā  yā te ambe avāhari

 dīghaṃ  gacchatu addhānaṃ ekikā abhisārikā
saṅkete pati mā adda  yā te ambe avāhari

 alaṅkatā suvasanā mālinī candanussadā
ekikā sayane setu yā te ambe avāharīti


 345 gajakumbhajātakaṃ (4-5-5)

 vanaṃ yadaggi dahati pāvako kaṇhavattanī
kathaṃ karosi pacalaka evaṃ dandhaparakkamo

 bahūni rukkhachiddāni pathabyā vivarāni ca
tāni ce nābhisambhoma hoti no kālapariyāyo

 yo dandhakāle tarati taraṇīye ca dandhati
sukkhapaṇṇaṃva akkamma atthaṃ bhañjati attano

 yo dandhakāle dandheti taraṇīye ca tārayi
sasīva rattiṃ vibhajaṃ tassattho paripūratīti


 346 kesavajātakaṃ (4-5-6)

 manussindaṃ  jahitvāna sabbakāmasamiddhinaṃ
kathaṃ nu bhagavā kesī kappassa ramati assame 

 sādūnī  ramaṇīyāni santi vakkhā manoramā
subhāsitāni kappassa nārada ramayanti maṃ

 sālīnaṃ odanaṃ bhuñje suciṃ maṃsūpasecanaṃ
kathaṃ sāmākanīvāraṃ aloṇaṃ chādayanti taṃ

 sāduṃ  vā  yadi vāsāduṃ appaṃ vā yadi vā bahuṃ
vissattho yattha bhuñjeyya vissāsaparamā rasāti


 347 ayakūṭajātakaṃ (4-5-7)

 sabbāyasaṃ  kūṭamatippamāṇaṃ paggayha yo  tiṭṭhasi antalikkhe
rakkhāya me  tvaṃ vihito nusajja udāhu me cetayase  vadhāya

 dūto ahaṃ rājidha rakkhasānaṃ vadhāya tuyhaṃ pahitohamasmi
indo  ca taṃ rakkhati devarājā tenuttamaṅgaṃ na te  phālayāmi

 sace ca maṃ rakkhati devarājā devānamindo maghavā sujampati
kāmaṃ pisācā vinadantu sabbe na santase rakkhasiyā pajāya

 kāmaṃ kandantu  kumbhaṇḍā sabbe paṃsupisācakā
nālaṃ pisācā yuddhāya mahatī sā vibhiṃsikāti 


 348 araññajātakaṃ (4-5-8)

 araññā gāmamāgamma kiṃsīlaṃ kiṃvataṃ ahaṃ
purisaṃ tāta seveyyaṃ taṃ me akkhāhi pucchito

 yo taṃ vissāsaye tāta vissāsañca khameyya te
sussūsī ca titikkhī ca taṃ bhajehi ito  gato

 yassa kāyena vācāya manasā natthi dukkaṭaṃ
urasīva patiṭṭhāya taṃ bhajehi ito gato

 haliddirāgaṃ  kapicittaṃ purisaṃ rāgavirāginaṃ
tādisaṃ  tāta mā sevi nimmanussampi ce siyāti


 349 sandhibhedajātakaṃ (4-5-9)

 neva itthīsu sāmaññaṃ nāpi bhakkhesu sārathi
athassa sandhibhedassa passa yāva sucintitaṃ

 asi  tikkhova maṃsamhi pesuññaṃ parivattati
yatthūsabhañca sīhañca bhakkhayanti migādhamā

 imaṃ so sayanaṃ seti yamimaṃ  passasi sārathi
yo vācaṃ sandhibhedassa pisuṇassa nibodhati

 te janā sukhamedhanti narā saggagatāriva
ye vācaṃ sandhibhedassa nāvabodhanti sārathīti


 350 devatāpañhajātakaṃ (4-5-10)

 hanti hatthehi pādehi mukhañca parisumbhati
sa ve rāja piyo hoti kaṃ tena tvābhipassasi 

 akkosati yathākāmaṃ āgamañcassa icchati
sa  ve rāja piyo hoti kaṃ tena tvābhipassasi

 abbhakkhāti abhūtena alikenābhisāraye
sa ve rāja piyo hoti kaṃ tena tvābhipassasi

 haraṃ annañca pānañca vatthasenāsanāni ca
aññadatthuharā santā te ve rāja piyā honti
kaṃ tena tvābhipassasīti


tassuddānaṃ 
narānaṃ  asakkhivasimhavaro nīliyamaggivarañca puna
puna rasāyasakūṭavaro tathārañña sārathi hanti dasāti
atha vagguddānaṃ 
kāliṅgaṃ  pucimandañca kuṭidūsaka kokilā 
cūḷakuṇālavaggo so pañcamo suppakāsitoti

