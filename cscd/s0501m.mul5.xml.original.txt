6. Ratanasuttaṃ
1.
 Yānīdha  bhūtāni samāgatāni, bhummāni ⟪ bhūmāni (ka.) ⟫ vā yāni va antalikkhe;
Sabbeva bhūtā sumanā bhavantu, athopi sakkacca suṇantu bhāsitaṃ.
2.
 Tasmā  hi bhūtā nisāmetha sabbe, mettaṃ karotha mānusiyā pajāya;
Divā ca ratto ca haranti ye baliṃ, tasmā hi ne rakkhatha appamattā.
3.
 Yaṃ kiñci vittaṃ idha vā huraṃ vā, saggesu  vā yaṃ ratanaṃ paṇītaṃ;
Na no samaṃ atthi tathāgatena, idampi buddhe ratanaṃ paṇītaṃ;
Etena saccena suvatthi hotu.
4.
 Khayaṃ  virāgaṃ amataṃ paṇītaṃ, yadajjhagā sakyamunī samāhito;
Na tena dhammena samatthi kiñci, idampi dhamme ratanaṃ paṇītaṃ;
Etena saccena suvatthi hotu.
5.
 Yaṃ  buddhaseṭṭho parivaṇṇayī suciṃ, samādhimānantarikaññamāhu;
Samādhinā tena samo na vijjati, idampi dhamme ratanaṃ paṇītaṃ;
Etena saccena suvatthi hotu.
6.
 Ye puggalā aṭṭha sataṃ pasatthā, cattāri etāni yugāni honti;
Te dakkhiṇeyyā sugatassa sāvakā, etesu dinnāni mahapphalāni;
Idampi saṅghe ratanaṃ paṇītaṃ, etena saccena suvatthi hotu.
7.
 Ye suppayuttā manasā daḷhena, nikkāmino gotamasāsanamhi;
Te pattipattā amataṃ vigayha, laddhā mudhā nibbutiṃ ⟪ nibbuti (ka.) ⟫ bhuñjamānā;
Idampi  saṅghe ratanaṃ paṇītaṃ, etena saccena suvatthi hotu.
8.
 Yathindakhīlo pathavissito ⟪ paṭhavissito (ka. sī.), pathaviṃsito (ka. si. syā. kaṃ. pī.) ⟫ siyā, catubbhi vātehi asampakampiyo;
Tathūpamaṃ sappurisaṃ vadāmi, yo  ariyasaccāni avecca passati;
Idampi saṅghe ratanaṃ paṇītaṃ, etena saccena suvatthi hotu.
9.
 Ye ariyasaccāni vibhāvayanti, gambhīrapaññena sudesitāni;
Kiñcāpi te honti bhusaṃ pamattā, na te bhavaṃ aṭṭhamamādiyanti;
Idampi saṅghe ratanaṃ paṇītaṃ, etena saccena suvatthi hotu.
10.
 Sahāvassa  dassanasampadāya ⟪ sahāvasaddassanasampadāya (ka.) ⟫, tayassu dhammā jahitā bhavanti;
Sakkāyadiṭṭhī vicikicchitañca, sīlabbataṃ vāpi yadatthi kiñci.
11.
 Catūhapāyehi ca vippamutto, chaccābhiṭhānāni ⟪ cha cābhiṭhānāni (sī. syā.) ⟫ abhabba kātuṃ ⟪ abhabbo kātuṃ (sī.) ⟫;
Idampi saṅghe ratanaṃ paṇītaṃ, etena saccena suvatthi hotu.
12.
 Kiñcāpi  so kamma ⟪ kammaṃ (sī. syā. kaṃ. pī.) ⟫ karoti pāpakaṃ, kāyena vācā uda cetasā vā;
Abhabba ⟪ abhabbo (bahūsu) ⟫ so tassa paṭicchadāya ⟪ paṭicchādāya (sī.) ⟫, abhabbatā  diṭṭhapadassa vuttā;
Idampi  saṅghe ratanaṃ paṇītaṃ, etena saccena suvatthi hotu.
13.
 Vanappagumbe yatha ⟪ yathā (sī. syā.) ⟫ phussitagge, gimhānamāse paṭhamasmiṃ ⟪ paṭhamasmi (?) ⟫ gimhe;
Tathūpamaṃ dhammavaraṃ adesayi ⟪ adesayī (sī.) ⟫, nibbānagāmiṃ paramaṃ hitāya;
Idampi buddhe ratanaṃ paṇītaṃ, etena saccena suvatthi hotu.
14.
 Varo varaññū varado varāharo, anuttaro dhammavaraṃ adesayi;
Idampi buddhe ratanaṃ paṇītaṃ, etena saccena suvatthi hotu.
15.
 Khīṇaṃ purāṇaṃ nava natthi sambhavaṃ, virattacittāyatike bhavasmiṃ;
Te khīṇabījā avirūḷhichandā, nibbanti dhīrā yathāyaṃ ⟪ yathayaṃ (ka.) ⟫ padīpo;
Idampi saṅghe ratanaṃ paṇītaṃ, etena saccena suvatthi hotu.
16.
 Yānīdha bhūtāni samāgatāni, bhummāni  vā yāni va antalikkhe;
Tathāgataṃ devamanussapūjitaṃ, buddhaṃ namassāma suvatthi hotu.
17.
 Yānīdha bhūtāni samāgatāni, bhummāni vā yāni va antalikkhe;
Tathāgataṃ devamanussapūjitaṃ, dhammaṃ  namassāma suvatthi hotu.
18.
 Yānīdha  bhūtāni samāgatāni, bhummāni vā yāni va antalikkhe;
Tathāgataṃ devamanussapūjitaṃ, saṅghaṃ namassāma suvatthi hotūti.
Ratanasuttaṃ niṭṭhitaṃ.
