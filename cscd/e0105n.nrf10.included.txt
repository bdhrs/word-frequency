
mahāvihāravāsino pana porāṇikaṃ pāḷibhāsāya saṇṭhitaṃ parisuddhapiṭakameva paṭiggaṇhanti tañca mukhapāṭheneva dhārenti tadā pana therā pacchimajanānaṃ satipaññāhāniṃ disvā buddhakālato paṭṭhāya yāva taṃkālā mukhapāṭhenābhataṃ sāṭṭhakathaṃ piṭakattayaṃ potthake āropetuṃ samārabhiṃsu samārabhamānā ca te anurādharājadhānipurato aṭṭhasaṭṭhimilappamāṇe malayajanapade mātula nagare ālokaleṇe vasantā ekassa tandesikassa janapadādhipatino ārakkhaṃ gahetvā taṃ potthakāropanakammamakaṃsu  tenidaṃ ñāyati tadā mahāvihāravāsino therā rājarājamahāmattehi aladdhūpakārā hutvā attano baleneva piṭakattayassa potthakāropanakammamakaṃsūti ca tañca yatheva pacchimajanānaṃ satipaññāhāniṃ disvā kataṃ tatheva dubbhikkharaṭṭhakkhobhādibhayupaddutakālesu duddharabhāvampi disvāti ca tathā abhayagirivāsīnaṃ sampaṭicchitasamayantaravādehi anākulanatthampi katanti ca evaṃ mahāvihāravāsino therā parisuddhattheravādapiṭakaṃ samayantarehi asammissanatthāya yathā pure tathā pāḷibhāsāya eva potthake āropetvāpi surakkhitaṃ rakkhiṃsu yadi hi tadā tepiṭakaṃ potthakesu anāropitamassa pacchākālesu samayantarato āgatasuttāni netāni amhākanti paṭikkhipituṃ na sukarāni bhaveyyuṃ yato ca kho tadā sāṭṭhakathaṃ tepiṭakaṃ potthakesu āropitaṃ tatoyeva anāgatakālesu samayantarāgatasuttāni tehi potthakehi saṃsandetvā paṭikkhipituṃ sukarāni honti
tathā hi bhātiyarājakāle  mahāvihāravāsīnaṃ abhayagirivāsīhi vinaye vivādo uppajji tadā rājā dīghakārāyanaṃ nāma brāhmaṇajātikaṃ amaccaṃ therānaṃ santikaṃ pesesi so ubhinnaṃ suttaṃ  sutvā vinicchayaṃ adāsi  tathā vohārakatissarājakāle ca  goṭhābhayarājakāle ca  theravādikā potthakārūḷhena dhammavinayena saṃsandetvā adhammavādaṃ paṭikkhipiṃsu 
