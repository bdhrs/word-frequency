


 251 saṅkapparāgajātakaṃ 

 saṅkapparāgadhotena  vitakkanisitena ca
nālaṅkatena bhadrena  usukārākatena ca 

 na kaṇṇāyatamuttena nāpi morūpasevinā
tenamhi hadaye viddho sabbaṅgaparidāhinā

 āvedhañca na passāmi yato ruhiramassave
yāva ayoniso cittaṃ sayaṃ me dukkhamābhatanti
saṅkapparāgajātakaṃ paṭhamaṃ

 252 tilamuṭṭhijātakaṃ 

 ajjāpi me taṃ manasi  yaṃ maṃ tvaṃ tilamuṭṭhiyā
bāhāya maṃ gahetvāna laṭṭhiyā anutāḷayi

 nanu jīvite na ramasi yenāsi brāhmaṇāgato
yaṃ maṃ bāhā gahetvāna tikkhattuṃ anutāḷayi

 ariyo anariyaṃ kubbantaṃ  yo daṇḍena nisedhati
sāsanaṃ taṃ na taṃ veraṃ iti naṃ paṇḍitā vidūti
tilamuṭṭhijātakaṃ dutiyaṃ

 253 maṇikaṇṭhajātakaṃ 

 mamannapānaṃ  vipulaṃ uḷāraṃ uppajjatīmassa maṇissa hetu
taṃ te na dassaṃ atiyācakosi na cāpi te assamamāgamissaṃ

 susū  yathā sakkharadhotapāṇī tāsesi maṃ selaṃ yācamāno
taṃ te na dassaṃ atiyācakosi na cāpi te assamamāgamissaṃ

 na taṃ yāce yassa piyaṃ jigīse  desso hoti atiyācanāya
nāgo maṇiṃ yācito brāhmaṇena adassanaṃyeva tadajjhagamāti
maṇikaṇṭhajātakaṃ tatiyaṃ

 254 kuṇḍakakucchisindhavajātakaṃ 

 bhutvā tiṇaparighāsaṃ bhutvā ācāmakuṇḍakaṃ
etaṃ te bhojanaṃ āsi kasmā dāni na bhuñjasi

 yattha posaṃ na jānanti jātiyā vinayena vā
bahuṃ  tattha mahābramhe api ācāmakuṇḍakaṃ

 tvañca  kho maṃ pajānāsi yādisāyaṃ hayuttamo
jānanto jānamāgamma na te bhakkhāmi kuṇḍakanti
kuṇḍakakucchisindhavajātakaṃ catutthaṃ

 255 sukajātakaṃ 

 yāva so mattamaññāsi bhojanasmiṃ vihaṅgamo
tāva addhānamāpādi mātarañca aposayi

 yato ca kho bahutaraṃ bhojanaṃ ajjhavāhari 
tato tattheva saṃsīdi amattaññū hi so ahu

 tasmā mattaññutā sādhu bhojanasmiṃ agiddhatā 
amattaññū hi sīdanti mattaññū ca na sīdareti
sukajātakaṃ pañcamaṃ

 256 jarūdapānajātakaṃ 

 jarūdapānaṃ  khaṇamānā vāṇijā udakatthikā
ajjhagamuṃ ayasaṃ lohaṃ  tipusīsañca vāṇijā
rajataṃ jātarūpañca muttā veḷūriyā bahū

 te ca tena asantuṭṭhā bhiyyo bhiyyo akhāṇisuṃ
te tatthāsīviso  ghoro tejassī tejasā hani

 tasmā  khaṇe nātikhaṇe atikhātaṃ  hi pāpakaṃ
khātena ca  dhanaṃ laddhaṃ atikhātena  nāsitanti
jarūdapānajātakaṃ chaṭṭhaṃ

 257 gāmaṇicandajātakaṃ 

 nāyaṃ gharānaṃ kusalo lolo ayaṃ valīmukho
kataṃ kataṃ kho dūseyya evaṃdhammamidaṃ kulaṃ

 nayidaṃ cittavato lomaṃ nāyaṃ assāsiko migo
siṭṭhaṃ  me janasandhena nāyaṃ kiñci vijānati

 na mātaraṃ pitaraṃ vā bhātaraṃ bhaginiṃ sakaṃ
bhareyya tādiso poso siṭṭhaṃ dasarathena meti
gāmaṇicanda  jātakaṃ sattamaṃ

 258 mandhātujātakaṃ 

 yāvatā candimasūriyā pariharanti disā bhanti virocanā 
sabbeva dāsā mandhātu ye pāṇā pathavissitā 

 na kahāpaṇavassena titti kāmesu vijjati
appassādā dukhā kāmā iti viññāya paṇḍito

 api  dibbesu kāmesu ratiṃ so nādhigacchati
taṇhakkhayarato  hoti sammāsambuddhasāvakoti
mandhātujātakaṃ aṭṭhamaṃ

 259 tirīṭavacchajātakaṃ 

 nayimassa vijjāmayamatthi kiñci na bandhavo no pana te sahāyo
atha kena vaṇṇena tirīṭavaccho  tedaṇḍiko bhuñjati aggapiṇḍaṃ

 āpāsu  me yuddhaparājitassa ekassa katvā vivanasmi ghore
pasārayī kicchagatassa pāṇiṃ tenūdatāriṃ dukhasaṃpareto

 etassa  kiccena idhānupatto vesāyino visayā jīvaloke
lābhāraho tāta tirīṭavaccho dethassa bhogaṃ yajathañca  yaññanti
tirīṭavacchajātakaṃ navamaṃ

 260 dūtajātakaṃ 

 yassatthā  dūramāyanti amittamapi yācituṃ
tassūdarassahaṃ dūto mā me kujjha  rathesabha

 yassa divā ca ratto ca vasamāyanti māṇavā
tassūdarassahaṃ dūto mā me kujjha  rathesabha

 dadāmi  te brāhmaṇa rohiṇīnaṃ gavaṃ sahassaṃ saha puṅgavena
dūto hi dūtassa kathaṃ na dajjaṃ mayampi tasseva bhavāma dūtāti
dūtajātakaṃ dasamaṃ
saṅkappavaggo paṭhamo
tassuddānaṃ 
usukāravaro tilamuṭṭhi maṇi hayarāja vihaṅgama āsiviso
janasandha kahāpaṇavassa puna tiriṭaṃ puna dūtavarena dasāti


 261 padumajātakaṃ 

 yathā  kesā ca massū ca chinnaṃ chinnaṃ virūhati
evaṃ rūhatu te nāsā padumaṃ dehi yācito

 yathā sāradikaṃ bījaṃ khette vuttaṃ virūhati
evaṃ rūhatu te nāsā padumaṃ dehi yācito

 ubhopi palapantete  api padmāni dassati
vajjuṃ vā te na vā vajjuṃ natthi nāsāya rūhanā
dehi samma padumāni ahaṃ yācāmi yācitoti
padumajātakaṃ paṭhamaṃ

 262 mudupāṇijātakaṃ 

 pāṇi  ce muduko cassa nāgo cassa sukārito
andhakāro ca vasseyya atha nūna tadā siyā

 analā  mudusambhāsā duppūrā tā  nadīsamā
sīdanti naṃ viditvāna ārakā parivajjaye

 yaṃ etā upasevanti chandasā vā dhanena vā
jātavedova saṃ ṭhānaṃ khippaṃ anudahanti nanti
mudupāṇijātakaṃ dutiyaṃ

 263 cūḷapalobhanajātakaṃ 

 abhijjamāne  vārismiṃ sayaṃ  āgamma iddhiyā
missībhāvitthiyā gantvā saṃsīdasi  mahaṇṇave

 āvaṭṭanī mahāmāyā brahmacariyavikopanā
sīdanti naṃ viditvāna ārakā parivajjaye

 yaṃ etā upasevanti chandasā vā dhanena vā
jātavedova saṃ ṭhānaṃ khippaṃ anudahanti nanti
cūḷapalobhana  jātakaṃ tatiyaṃ

 264 mahāpanādajātakaṃ 

 panādo nāma so rājā yassa yūpo suvaṇṇayo
tiriyaṃ soḷasubbedho  uddhamāhu  sahassadhā

 sahassakaṇḍo satageṇḍu  dhajāsu haritāmayo
anaccuṃ tattha gandhabbā cha sahassāni sattadhā

 evametaṃ  tadā āsi yathā bhāsasi bhaddaji
sakko ahaṃ tadā āsiṃ veyyāvaccakaro tavāti
mahāpanādajātakaṃ catutthaṃ

 265 khurappajātakaṃ 

 disvā  khurappe dhanuveganunne khagge  gahīte tikhiṇe teladhote
tasmiṃ bhayasmiṃ maraṇe viyūḷhe kasmā nu te nāhu chambhitattaṃ

 disvā khurappe dhanuveganunne khagge gahīte tikhiṇe teladhote
tasmiṃ bhayasmiṃ maraṇe viyūḷhe vedaṃ alatthaṃ vipulaṃ uḷāraṃ

 so vedajāto ajjhabhaviṃ amitte pubbeva me jīvitamāsi cattaṃ
na hi jīvite ālayaṃ kubbamāno sūro kayirā sūrakiccaṃ kadācīti
khurappajātakaṃ pañcamaṃ

 266 vātaggasindhavajātakaṃ 

 yenāsi kisiyā paṇḍu yena bhattaṃ na ruccati
ayaṃ so āgato bhattā  kasmā dāni palāyasi

 sace  panādikeneva santhavo nāma jāyati
yaso hāyati itthīnaṃ tasmā tāta palāyahaṃ 

 yassassinaṃ kule jātaṃ āgataṃ yā na icchati
socati  cirarattāya vātaggamiva bhaddalīti 
vātaggasindhavajātakaṃ chaṭṭhaṃ

 267 kakkaṭakajātakaṃ 

 siṅgīmigo  āyatacakkhunetto aṭṭhittaco vārisayo alomo
tenābhibhūto kapaṇaṃ rudāmi mā heva maṃ pāṇasamaṃ jaheyya 

 ayya na taṃ jahissāmi kuñjaraṃ saṭṭhihāyanaṃ 
pathabyā cāturantāya suppiyo hosi me tuvaṃ

 ye kuḷīrā samuddasmiṃ gaṅgāya yamunāya  ca
tesaṃ tvaṃ vārijo seṭṭho muñca rodantiyā patinti
kakkaṭaka  jātakaṃ sattamaṃ

 268 ārāmadūsakajātakaṃ 

 yo  ve sabbasametānaṃ ahuvā seṭṭhasammato
tassāyaṃ edisī paññā kimeva itarā pajā

 evameva tuvaṃ brahme anaññāya vinindasi
kathaṃ mūlaṃ adisvāna  rukkhaṃ jaññā patiṭṭhitaṃ

 nāhaṃ  tumhe vinindāmi ye caññe vānarā vane
vissasenova gārayho yassatthā rukkharopakāti
ārāmadūsakajātakaṃ aṭṭhamaṃ

 269 sujātajātakaṃ 

 na hi vaṇṇena sampannā mañjukā piyadassanā
kharavācā piyā hoti asmiṃ loke paramhi ca

 nanu passasimaṃ kāḷiṃ dubbaṇṇaṃ tilakāhataṃ
kokilaṃ saṇhavācena bahūnaṃ pāṇinaṃ piyaṃ

 tasmā  sakhilavācassa mantabhāṇī anuddhato
atthaṃ dhammañca dīpeti madhuraṃ tassa bhāsitanti
sujātajātakaṃ navamaṃ

 270 ulūkajātakaṃ 

 sabbehi kira ñātīhi kosiyo issaro kato
sace ñātīhi anuññāto  bhaṇeyyāhaṃ ekavācikaṃ

 bhaṇa samma anuññāto atthaṃ dhammañca kevalaṃ
santi hi daharā pakkhī paññavanto jutindharā

 na me ruccati bhaddaṃ vo  ulūkassābhisecanaṃ
akkuddhassa  mukhaṃ passa kathaṃ kuddho karissatīti
ulūkajātakaṃ dasamaṃ
padumavaggo dutiyo
tassuddānaṃ 
padumuttama  nāgasirivhayano samahaṇṇava yūpa khurappavaro
atha bhaddalī kuñjara rukkha puna kharavāca ulūkavarena dasāti


 271 udapānadūsakajātakaṃ 

 āraññikassa isino cirarattaṃ tapassino
kicchākataṃ udapānaṃ kathaṃ samma avāhasi 

 esa dhammo siṅgālānaṃ yaṃ pitvā ohadāmase
pitupitāmahaṃ dhammo na taṃ  ujjhātumarahasi

 yesaṃ  vo ediso dhammo adhammo pana kīdiso
mā vo dhammaṃ adhammaṃ vā addasāma kudācananti
udapānadūsakajātakaṃ paṭhamaṃ

 272 byagghajātakaṃ 

 yena mittena saṃsaggā yogakkhemo vihiyyati
pubbevajjhābhavaṃ tassa rukkhe akkhīva paṇḍito

 yena mittena saṃsaggā yogakkhemo pavaḍḍhati
kareyyattasamaṃ vuttiṃ sabbakiccesu paṇḍito

 etha byagghā nivattavho paccupetha  mahāvanaṃ
mā vanaṃ chindi nibyagghaṃ byagghā māhesu nibbanāti
byagghajātakaṃ dutiyaṃ

 273 kacchapajātakaṃ 

 ko nu uddhitabhattova  pūrahatthova brāhmaṇo
kahaṃ nu bhikkhaṃ acari kaṃ saddhaṃ upasaṅkami

 ahaṃ  kapismi dummedho anāmāsāni āmasiṃ
tvaṃ maṃ mocaya bhaddante mutto gaccheyya pabbataṃ

 kacchapā kassapā honti koṇḍaññā honti makkaṭā
muñca kassapa koṇḍaññaṃ kataṃ methunakaṃ tayāti
kacchapajātakaṃ tatiyaṃ

 274 lolajātakaṃ 

 kāyaṃ balākā sikhinī corī laṅghipitāmahā
oraṃ  balāke āgaccha caṇḍo me vāyaso sakhā

 nāhaṃ balākā sikhinī ahaṃ lolosmi vāyaso
akatvā vacanaṃ tuyhaṃ passa lūnosmi āgato

 punapāpajjasī  samma sīlañhi tava tādisaṃ
na hi mānusakā bhogā subhuñjā honti pakkhināti
lolajātakaṃ catutthaṃ

 275 rucirajātakaṃ 

 kāyaṃ balākā rucirā kākanīḷasmimacchati
caṇḍo kāko sakhā mayhaṃ yassa  cetaṃ kulāvakaṃ

 nanu maṃ samma jānāsi dija sāmākabhojana
akatvā vacanaṃ tuyhaṃ passa lūnosmi āgato

 punapāpajjasī samma sīlañhi tava tādisaṃ
na hi mānusakā bhogā subhuñjā honti pakkhināti
rucirajātakaṃ pañcamaṃ

 276 kurudhammajātakaṃ 

 tava saddhañca sīlañca viditvāna janādhipa
vaṇṇaṃ añjanavaṇṇena kāliṅgasmiṃ nimimhase 

 annabhaccā  cabhaccā ca yodha uddissa gacchati
sabbe te appaṭikkhippā pubbācariyavaco idaṃ

 dadāmi  vo brāhmaṇā nāgametaṃ rājārahaṃ rājabhoggaṃ yasassinaṃ
alaṅkataṃ hemajālābhichannaṃ sasārathiṃ gacchatha yena kāmanti
kurudhammajātakaṃ  chaṭṭhaṃ

 277 romakajātakaṃ 

 vassāni  paññāsa samādhikāni vasimha selassa guhāya romaka
asaṅkamānā abhinibbutattā  hatthatta  māyanti mamaṇḍajā pure

 te dāni vakkaṅga kimatthamussukā bhajanti aññaṃ girikandaraṃ dijā
na nūna maññanti mamaṃ yathā pure cirappavutthā atha vā na te ime

 jānāma taṃ na mayaṃ sampamūḷhā  soyeva tvaṃ te mayamasma nāññe
cittañca  te asmiṃ jane paduṭṭhaṃ ājīvikā  tena tamuttasāmāti
romakajātakaṃ sattamaṃ

 278 mahiṃsarājajātakaṃ 

 kimattha  mabhisandhāya lahucittassa dubbhino 
sabbakāmadadasseva  imaṃ dukkhaṃ titikkhasi

 siṅgena nihanāhetaṃ padasā ca adhiṭṭhaha
bhiyyo  bālā pakujjheyyuṃ no cassa paṭisedhako

 mamevāyaṃ maññamāno aññepevaṃ  karissati
te naṃ tattha vadhissanti sā me mutti bhavissatīti
mahiṃsarājajātakaṃ  aṭṭhamaṃ

 279 satapattajātakaṃ 

 yathā  māṇavako panthe siṅgāliṃ vanagocariṃ
atthakāmaṃ pavedentiṃ  anatthakāmāti maññati
anatthakāmaṃ satapattaṃ atthakāmoti maññati

 evameva idhekacco puggalo hoti tādiso
hitehi vacanaṃ vutto paṭigaṇhāti vāmato

 ye  ca kho naṃ pasaṃsanti bhayā ukkaṃsayanti vā 
tañhi so maññate mittaṃ satapattaṃva māṇavoti
satapattajātakaṃ navamaṃ

 280 puṭadūsakajātakaṃ 

 addhā hi nūna migarājā puṭakammassa kovido
tathā hi puṭaṃ dūseti aññaṃ nūna karissati

 na me mātā vā pitā vā puṭakammassa kovido
kataṃ kataṃ kho dūsema evaṃ dhammamidaṃ kulaṃ

 yesaṃ vo ediso dhammo adhammo pana kīdiso
mā vo dhammaṃ adhammaṃ vā addasāma kudācananti
puṭadūsakajātakaṃ dasamaṃ
udapānavaggo  tatiyo
tassuddānaṃ 
udapānavaraṃ vanabyaggha kapi sikhinī ca balāka ruciravaro
sujanādhiparomakadūsa puna satapattavaro puṭakamma dasāti


 281 abbhantarajātakaṃ 

 abbhantaro  nāma dumo yassa dibyamidaṃ phalaṃ
bhutvā dohaḷinī nārī cakkavattiṃ vijāyati

 tvampi  bhadde mahesīsi sā cāpi  patino piyā
āharissati te rājā idaṃ abbhantaraṃ phalaṃ

 bhatturatthe parakkanto yaṃ ṭhānamadhigacchati
sūro attapariccāgī labhamāno bhavāmahanti
abbhantarajātakaṃ paṭhamaṃ

 282 seyyajātakaṃ 

 seyyaṃso  seyyaso hoti yo seyyamupasevati
ekena sandhiṃ katvāna sataṃ vajjhe  amocayiṃ

 tasmā sabbena lokena sandhiṃ katvāna ekato 
pecca saggaṃ nigaccheyya  idaṃ suṇātha kāsiyā 

 idaṃ vatvā mahārājā kaṃso bārāṇasiggaho
dhanuṃ kaṇḍañca  nikkhippa saṃyamaṃ ajjhupāgamīti
seyyajātakaṃ dutiyaṃ

 283 vaḍḍhakīsūkarajātakaṃ 

 varaṃ  varaṃ tvaṃ nihanaṃ pure cari asmiṃ padese abhibhuyya sūkare
so dāni eko byapagamma jhāyasi balaṃ nu te byaggha na cajja vijjati

 ime  sudaṃ  yanti disodisaṃ pure bhayaṭṭitā leṇagavesino puthu
te dāni saṅgamma vasanti ekato yatthaṭṭhitā duppasahajjame  mayā

 namatthu saṅghāna samāgatānaṃ disvā sayaṃ sakhya vadāmi abbhutaṃ
byagghaṃ migā yattha jiniṃsu dāṭhino sāmaggiyā dāṭhabalesu muccareti
vaḍḍhakīsūkarajātakaṃ tatiyaṃ

 284 sirijātakaṃ 

 yaṃ ussukā saṅgharanti alakkhikā bahuṃ dhanaṃ
sippavanto asippā ca lakkhivā tāni bhuñjati

 sabbattha  katapuññassa aticcaññeva pāṇino
uppajjanti bahū bhogā appanāyatanesupi

 kukkuṭo  maṇayo daṇḍo thiyo ca puññalakkhaṇā
uppajjanti apāpassa katapuññassa jantunoti
sirijātakaṃ catutthaṃ

 285 maṇisūkarajātakaṃ 

 dariyā  satta vassāni tiṃsamattā vasāmase
haññāma  maṇino ābhaṃ iti no mantanaṃ ahu

 yāvatā maṇiṃ ghaṃsāma  bhiyyo vodāyate maṇi
idañca dāni pucchāma kiṃ kiccaṃ idha maññasi

 ayaṃ maṇi veḷūriyo akāco vimalo  subho
nāssa sakkā siriṃ hantuṃ apakkamatha sūkarāti
maṇisūkara  jātakaṃ pañcamaṃ

 286 sālūkajātakaṃ 

 mā  sālūkassa pihayi āturannāni bhuñjati
appossukko bhusaṃ khāda etaṃ dīghāyulakkhaṇaṃ

 idāni so idhāgantvā atithī yuttasevako
atha dakkhasi sālūkaṃ sayantaṃ musaluttaraṃ

 vikantaṃ  sūkaraṃ disvā sayantaṃ musaluttaraṃ
jaraggavā vicintesuṃ varamhākaṃ bhusāmivāti
sālūkajātakaṃ chaṭṭhaṃ

 287 lābhagarahajātakaṃ 

 nānummatto nāpisuṇo nānaṭo nākutūhalo
mūḷhesu labhate lābhaṃ esā te anusāsanī

 dhiratthu taṃ yasalābhaṃ dhanalābhañca brāhmaṇa
yā vutti vinipātena adhammacaraṇena  vā

 api ce pattamādāya anagāro paribbaje
esāva jīvikā seyyo  yā cādhammena esanāti
lābhagarahajātakaṃ sattamaṃ

 288 macchuddānajātakaṃ 

 agghanti  macchā adhikaṃ sahassaṃ na so atthi yo imaṃ saddaheyya
mayhañca assu idha satta māsā ahampi taṃ macchuddānaṃ kiṇeyyaṃ

 macchānaṃ bhojanaṃ datvā mama dakkhiṇamādisi
taṃ dakkhiṇaṃ sarantiyā kataṃ apacitiṃ tayā

 paduṭṭhacittassa  na phāti hoti na cāpi taṃ  devatā pūjayanti
yo bhātaraṃ pettikaṃ sāpateyyaṃ avañcayī dukkaṭakammakārīti
macchuddānajātakaṃ aṭṭhamaṃ

 289 nānāchandajātakaṃ 

 nānāchandā mahārāja ekāgāre vasāmase
ahaṃ gāmavaraṃ icche brāhmaṇī ca gavaṃ sataṃ

 putto ca ājaññarathaṃ kaññā ca maṇikuṇḍalaṃ
yā cesā puṇṇikā jammī udukkhalaṃbhikaṅkhati

 brāhmaṇassa gāmavaraṃ brāhmaṇiyā gavaṃ sataṃ
puttassa ājaññarathaṃ kaññāya maṇikuṇḍalaṃ
yañcetaṃ puṇṇikaṃ jammiṃ paṭipādethudukkhalanti
nānāchandajātakaṃ navamaṃ

 290 sīlavīmaṃsakajātakaṃ 

 sīlaṃ kireva kalyāṇaṃ sīlaṃ loke anuttaraṃ
passa ghoraviso nāgo sīlavāti na haññati

 sohaṃ sīlaṃ samādissaṃ loke anumataṃ sivaṃ
ariyavuttisamācāro  yena vuccati sīlavā

 ñātīnañca piyo hoti mittesu ca virocati
kāyassa bhedā sugatiṃ upapajjati sīlavāti
sīlavīmaṃsakajātakaṃ dasamaṃ
abbhantaravaggo catuttho
tassuddānaṃ 
duma  kaṃsavaruttamabyagghamigā maṇayo maṇi sālukamavhayano
anusāsaniyopi ca macchavaro maṇikuṇḍalakena kirena dasāti


 291 surāghaṭajātakaṃ 

 sabbakāmadadaṃ kumbhaṃ kuṭaṃ laddhāna dhuttako
yāva naṃ anupāleti tāva so sukhamedhati

 yadā matto ca ditto ca pamādā kumbhamabbhidā
tadā naggo ca pottho ca pacchā bālo vihaññati

 evameva yo dhanaṃ laddhā pamatto  paribhuñjati
pacchā  tappati dummedho kuṭaṃ bhitvāva  dhuttakoti
surāghaṭa  jātakaṃ paṭhamaṃ

 292 supattajātakaṃ 

 bārāṇasyaṃ  mahārāja kākarājā nivāsako 
asītiyā sahassehi supatto parivārito

 tassa dohaḷinī bhariyā suphassā bhakkhitumicchati 
rañño mahānase pakkaṃ paccagghaṃ rājabhojanaṃ

 tesāhaṃ pahito dūto rañño camhi idhāgato
bhattu apacitiṃ kummi nāsāyamakaraṃ  vaṇanti
supattajātakaṃ dutiyaṃ

 293 kāyanibbindajātakaṃ 

 phuṭṭhassa  me aññatarena byādhinā rogena bāḷhaṃ dukhitassa ruppato
parisussati khippamidaṃ kaḷevaraṃ pupphaṃ yathā paṃsuni ātape kataṃ

 ajaññaṃ  jaññasaṅkhātaṃ asuciṃ sucisammataṃ
nānākuṇapaparipūraṃ jaññarūpaṃ apassato

 dhiratthumaṃ  āturaṃ pūtikāyaṃ jegucchiyaṃ assuciṃ byādhidhammaṃ
yatthappamattā adhimucchitā pajā hāpenti maggaṃ sugatūpapattiyāti
kāyanibbinda  jātakaṃ tatiyaṃ

 294 jambukhādakajātakaṃ 

 koyaṃ bindussaro vaggu saravantāna  muttamo
accuto jambusākhāya moracchāpova kūjati

 kulaputtova jānāti  kulaputtaṃ  pasaṃsituṃ
byagghacchāpasarīvaṇṇa bhuñja samma dadāmi te

 cirassaṃ vata passāmi musāvādī samāgate
vantādaṃ kuṇapādañca aññamaññaṃ pasaṃsaketi
jambukhādakajātakaṃ catutthaṃ

 295 antajātakaṃ 

 usabhasseva te khandho sīhasseva vijambhitaṃ
migarāja namo tyatthu api kiñci labhāmase

 kulaputtova jānāti kulaputtaṃ pasaṃsituṃ
mayūragīvasaṅkāsa ito pariyāhi vāyasa

 migānaṃ  siṅgālo  anto pakkhīnaṃ pana vāyaso
eraṇḍo anto rukkhānaṃ tayo antā samāgatāti
antajātakaṃ pañcamaṃ

 296 samuddajātakaṃ 

 ko nāyaṃ  loṇatoyasmiṃ samantā paridhāvati
macche makare ca vāreti ūmīsu ca vihaññati

 anantapāyī sakuṇo atittoti disāsuto
samuddaṃ pātumicchāmi sāgaraṃ saritaṃ patiṃ

 so  ayaṃ hāyati ceva pūrate ca mahodadhi
nāssa nāyati pītanto apeyyo kira sāgaroti
samuddajātakaṃ chaṭṭhaṃ

 297 kāmavilāpajātakaṃ 

 ucce sakuṇa ḍemāna pattayāna vihaṅgama
vajjāsi kho tvaṃ vāmūruṃ ciraṃ kho sā karissati 

 idaṃ kho sā na jānāti asiṃ sattiñca oḍḍitaṃ
sā caṇḍī kāhati kodhaṃ taṃ me tapati no idaṃ 

 esa  uppalasannāho nikkhañcussīsakohitaṃ 
kāsikañca muduṃ vatthaṃ tappetu dhanikā piyāti 
kāmavilāpajātakaṃ sattamaṃ

 298 udumbarajātakaṃ 

 udumbarā cime pakkā nigrodhā ca kapitthanā
ehi nikkhama bhuñjassu kiṃ jighacchāya miyyasi

 evaṃ  so suhito hoti yo vuḍḍhamapacāyati
yathāhamajja suhito dumapakkāni māsito

 yaṃ vanejo vanejassa vañceyya kapino kapi
daharo kapi  saddheyya na hi jiṇṇo jarākapīti
udumbarajātakaṃ aṭṭhamaṃ

 299 komāraputtajātakaṃ 

 pure tuvaṃ sīlavataṃ sakāse okkantikaṃ  kīḷasi assamamhi
karohare  makkaṭiyāni makkaṭa na taṃ mayaṃ sīlavataṃ ramāma

 sutā  hi mayhaṃ paramā visuddhi komāraputtassa bahussutassa
mā dāni maṃ maññi tuvaṃ yathā pure jhānānuyutto viharāmi  āvuso

 sacepi selasmi vapeyya bījaṃ devo ca vasse na hi taṃ virūḷhe 
sutā hi te sā paramā visuddhi ārā tuvaṃ makkaṭa jhānabhūmiyāti
komāraputtajātakaṃ navamaṃ

 300 vakajātakaṃ 

 parapāṇarodhā  jīvanto maṃsalohitabhojano
vako vataṃ samādāya upapajji uposathaṃ

 tassa sakko vataññāya ajarūpenupāgami
vītatapo ajjhappatto bhañji lohitapo tapaṃ

 evameva  idhekacce samādānamhi dubbalā
lahuṃ karonti attānaṃ vakova ajakāraṇāti
vakajātakaṃ dasamaṃ
kumbhavaggo pañcamo
tassuddānaṃ 
varakumbha  supattasirivhayano sucisammata bindusaro cusabho
saritaṃpati caṇḍi jarākapinā atha makkaṭiyā vakakena dasāti
atha vagguddānaṃ 
saṅkappo padumo ceva udapānena tatiyaṃ
abbhantaraṃ ghaṭabhedaṃ tikanipātamhilaṅkatanti
tikanipātaṃ niṭṭhitaṃ
