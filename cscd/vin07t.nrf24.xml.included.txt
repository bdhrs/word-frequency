

 campeyyakkhandhake tantibaddhoti tanti vuccati byāpāro tattha baddho ussukkaṃ āpannoti attho tenāha tasmiṃ āvāsetiādi
hāpanaṃ vā aññathā karaṇaṃ vā natthīti ñattikammassa ñattiyā ekattā hāpanaṃ na sambhavati tassā ekattā eva pacchā ñattiṭhapanavasena dvikkhattuṃ ṭhapanavasena ca aññathā karaṇaṃ natthi paratoti parivāre tanti pabbājanīyakammaṃ tassāti attho


esāti bālotiādinā niddiṭṭhapuggalo appattoti sambandho tattha kāraṇamāha yasmātiādi tattha āveṇikena lakkhaṇenāti pabbājanīyakammassa nimittabhāvena pāḷiyaṃ vuttattā asādhāraṇabhūtena kuladūsakabhāvena yadi hesa taṃ kammaṃ appatto kathaṃ pana sunissāritoti āha yasmā panassa ākaṅkhamāno saṅgho pabbājanīyakammaṃ kareyyāti vuttaṃ tasmā sunissāritoti tattha vuttanti kammakkhandhake  vuttaṃ
ettha pana kuladūsakakammaṃ katvā pabbājanīyakammakatassa terasakakaṇḍakaṭṭhakathāyaṃ yasmiṃ vihāre vasantena yasmiṃ gāme kuladūsakakammaṃ kataṃ hoti tasmiṃ vihāre vā tasmiṃ gāme vā na vasitabbantiādinā  yā sammāvattanā vuttā sā itarenāpi  pūretabbā yaṃ pana paṭippassaddhakammassa kuladūsakassa tattheva aṭṭhakathāyaṃ yesu kulesu kuladūsakakammaṃ kataṃ tato paccayā na gahetabbātiādi vuttaṃ taṃ na pūretabbaṃ kulasaṅgahassa akatattā evaṃ sesakammesupi yadi evaṃ tajjanīyakammārahassa  niyasakammaṃ karoti evaṃ kho upāli adhammakammaṃ hotītiādivacanaṃ  virujjhatīti na virujjhati saṅghasanniṭṭhānavasena tajjanīyādikammārahattassa sijjhanato yassa hi saṅgho tajjanīyakammaṃ karomāti sanniṭṭhānaṃ katvā kammavācaṃ sāvento pabbājanīyakammavācaṃ sāveti tassa kammaṃ adhammakammaṃ hoti sace pana tasseva pabbājanīyakammameva karomāti sanniṭṭhānaṃ katvā tadeva karoti tassa taṃ kammaṃ dhammakammanti veditabbaṃ
evamidha nissāraṇanti adhippetassa pabbājanīyakammassa vasena atthaṃ dassetvā idāni tadaññesaṃ tajjanīyādīnaṃ vasena nissāraṇe adhippete appatto nissāraṇanti imassa paṭipakkhavasena sampatto nissāraṇaṃ tañce saṅgho nissāreti sunissāritoti atthasambhavaṃ dassetuṃ puna tañce saṅgho nissāretīti sace saṅghotiādi vuttaṃ tattha tatthāti tajjanīyādikammavisaye ekenāpi aṅgena nissāraṇā anuññātāti yojanā pāḷiyaṃ appatto nissāraṇanti ettha āpanno āveṇikavasena tajjanīyādisaṅkhātaṃ nissāraṇaṃ pattoti attho gahetabbo


