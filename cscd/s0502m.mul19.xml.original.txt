20. Maggavaggo
273.
 Maggānaṭṭhaṅgiko  seṭṭho, saccānaṃ caturo padā;
Virāgo seṭṭho dhammānaṃ, dvipadānañca cakkhumā.
274.
 Eseva ⟪ esova (sī. pī.) ⟫ maggo natthañño, dassanassa visuddhiyā;
Etañhi tumhe paṭipajjatha, mārassetaṃ pamohanaṃ.
275.
 Etañhi tumhe paṭipannā, dukkhassantaṃ karissatha;
Akkhāto vo ⟪ akkhāto ve (sī. pī.) ⟫ mayā maggo, aññāya sallakantanaṃ ⟪ sallasanthanaṃ (sī. pī.), sallasatthanaṃ (syā.) ⟫.
276.
 Tumhehi kiccamātappaṃ, akkhātāro tathāgatā;
Paṭipannā pamokkhanti, jhāyino mārabandhanā.
277.
 ‘‘Sabbe  saṅkhārā aniccā’’ti, yadā paññāya passati;
Atha  nibbindati dukkhe, esa maggo visuddhiyā.
278.
 ‘‘Sabbe saṅkhārā dukkhā’’ti, yadā paññāya passati;
Atha nibbindati dukkhe, esa maggo visuddhiyā.
279.
 ‘‘Sabbe dhammā anattā’’ti, yadā paññāya passati;
Atha nibbindati dukkhe, esa maggo visuddhiyā.
280.
 Uṭṭhānakālamhi anuṭṭhahāno, yuvā balī ālasiyaṃ upeto;
Saṃsannasaṅkappamano ⟪ asampannasaṅkappamano (ka.) ⟫ kusīto, paññāya maggaṃ alaso na vindati.
281.
 Vācānurakkhī  manasā susaṃvuto, kāyena ca nākusalaṃ kayirā ⟪ akusalaṃ na kayirā (sī. syā. kaṃ. pī.) ⟫;
Ete tayo kammapathe visodhaye, ārādhaye maggamisippaveditaṃ.
282.
 Yogā ve jāyatī ⟪ jāyate (katthaci) ⟫ bhūri, ayogā bhūrisaṅkhayo;
Etaṃ dvedhāpathaṃ ñatvā, bhavāya vibhavāya ca;
Tathāttānaṃ niveseyya, yathā bhūri pavaḍḍhati.
283.
 Vanaṃ  chindatha mā rukkhaṃ, vanato jāyate bhayaṃ;
Chetvā vanañca vanathañca, nibbanā hotha bhikkhavo.
284.
 Yāva hi vanatho na chijjati, aṇumattopi narassa nārisu;
Paṭibaddhamanova ⟪ paṭibandhamanova (ka.) ⟫ tāva so, vaccho khīrapakova ⟪ khīrapānova (pī.) ⟫ mātari.
285.
 Ucchinda  sinehamattano kumudaṃ sāradikaṃva ⟪ pāṇinā ⟫;
Santimaggameva brūhaya, nibbānaṃ sugatena desitaṃ.
286.
 Idha vassaṃ vasissāmi, idha hemantagimhisu;
Iti bālo vicinteti, antarāyaṃ na bujjhati.
287.
 Taṃ puttapasusammattaṃ, byāsattamanasaṃ naraṃ;
Suttaṃ gāmaṃ mahoghova, maccu ādāya gacchati.
288.
 Na  santi puttā tāṇāya, na pitā nāpi bandhavā;
Antakenādhipannassa, natthi ñātīsu tāṇatā.
289.
 Etamatthavasaṃ ñatvā, paṇḍito sīlasaṃvuto;
Nibbānagamanaṃ maggaṃ, khippameva visodhaye.
Maggavaggo vīsatimo niṭṭhito.
