


 pavanaṃ  kānanaṃ disvā appasaddamannāvilaṃ
isīnaṃ anuciṇṇaṃva āhutīnaṃ paṭiggahaṃ

 thūpaṃ katvāna pulinaṃ  nānāpupphaṃ samokiriṃ
sammukhā viya sambuddhaṃ nimmitaṃ abhivandahaṃ

 sattaratanasampanno  rājā raṭṭhamhi issaro
sakakammābhiraddhohaṃ pupphapūjāyidaṃ  phalaṃ

 ekanavutito kappe yaṃ pupphamabhiropayiṃ
duggatiṃ nābhijānāmi pupphapūjāyidaṃ  phalaṃ

 asītikappenantayaso cakkavattī ahosahaṃ
sattaratanasampanno catudīpamhi issaro

 paṭisambhidā catasso vimokkhāpi ca aṭṭhime
chaḷabhiññā sacchikatā kataṃ buddhassa sāsanaṃ
itthaṃ sudaṃ āyasmā sakacintaniyo thero imā gāthāyo abhāsitthāti
sakacintaniyattherassāpadānaṃ paṭhamaṃ


 vihārā abhinikkhamma abbhuṭṭhahiya  caṅkame
catusaccaṃ pakāsanto deseti  amataṃ padaṃ

 sikhissa  giramaññāya buddhaseṭṭhassa tādino
nānāpupphaṃ gahetvāna ākāsamhi samokiriṃ

 tena  kammena dvipadinda lokajeṭṭha narāsabha
pattomhi acalaṃ ṭhānaṃ hitvā jayaparājayaṃ

 ekattiṃse  ito kappe yaṃ pupphamabhiropayiṃ
duggatiṃ nābhijānāmi pupphapūjāyidaṃ phalaṃ

 ito vīsatikappamhi sumedho nāma khattiyo
sattaratanasampanno cakkavattī mahabbalo

 paṭisambhidā catasso kataṃ buddhassa sāsanaṃ
itthaṃ sudaṃ āyasmā avopupphiyo thero imā gāthāyo abhāsitthāti
avopupphiyattherassāpadānaṃ dutiyaṃ


 sindhuyā  nadiyā tīre cakkavāko ahaṃ tadā
suddhasevālabhakkhohaṃ pāpesu ca susaññato

 addasaṃ virajaṃ buddhaṃ gacchantaṃ anilañjase
tuṇḍena sālaṃ paggayha vipassissābhiropayiṃ

 yassa  saddhā tathāgate acalā supatiṭṭhitā
tena cittappasādena duggatiṃ so na gacchati

 svāgataṃ vata me āsi buddhaseṭṭhassa santike
vihaṅgamena santena subījaṃ ropitaṃ mayā

 ekanavutito kappe yaṃ pupphamabhiropayiṃ
duggatiṃ nābhijānāmi buddhapūjāyidaṃ  phalaṃ

 sucārudassanā nāma aṭṭhete ekanāmakā
kappe sattarase āsuṃ cakkavattī mahabbalā

 paṭisambhidā catasso kataṃ buddhassa sāsanaṃ
itthaṃ sudaṃ āyasmā paccāgamaniyo thero imā gāthāyo abhāsitthāti
paccāgamaniyattherassāpadānaṃ tatiyaṃ


 usabhaṃ  pavaraṃ vīraṃ mahesiṃ vijitāvinaṃ
suvaṇṇavaṇṇaṃ sambuddhaṃ ko disvā nappasīdati

 himavāvāparimeyyo sāgarova duruttaro
tatheva jhānaṃ buddhassa ko disvā nappasīdati

 vasudhā yathāppameyyā cittā vanavaṭaṃsakā
tatheva  sīlaṃ buddhassa ko disvā nappasīdati

 anilañjasāsaṅkhubbho  yathākāso asaṅkhiyo
tatheva ñāṇaṃ buddhassa ko disvā nappasīdati

 imāhi  catugāthāhi brāhmaṇo senasavhayo
buddhaseṭṭhaṃ thavitvāna siddhatthaṃ aparājitaṃ

 catunnavutikappāni duggatiṃ nupapajjatha
sugatiṃ sukhasampattiṃ  anubhosimanappakaṃ

 catunnavutito kappe thavitvā lokanāyakaṃ
duggatiṃ nābhijānāmi thomanāya  idaṃ phalaṃ

 cātuddasamhi kappamhi caturo āsumuggatā
sattaratanasampannā cakkavattī mahabbalā

 paṭisambhidā catasso kataṃ buddhassa sāsanaṃ
itthaṃ sudaṃ āyasmā parappasādako thero imā gāthāyo abhāsitthāti
parappasādakattherassāpadānaṃ catutthaṃ


 vessabhū nāma nāmena isīnaṃ tatiyo ahu
kānanaṃ vanamogayha vihāsi purisuttamo

 bhisamuḷālaṃ  gaṇhitvā agamaṃ buddhasantikaṃ
tañca buddhassa pādāsiṃ pasanno sehi pāṇibhi

 karena ca parāmaṭṭho vessabhūvarabuddhinā
sukhāhaṃ nābhijānāmi samaṃ tena kutottariṃ

 carimo vattate mayhaṃ bhavā sabbe samūhatā
hatthināgena santena kusalaṃ ropitaṃ mayā 

 ekattiṃse ito kappe yaṃ kammamakariṃ tadā
duggatiṃ nābhijānāmi bhisadānassidaṃ phalaṃ

 samodhānā ca rājāno soḷasa manujādhipā
kappamhi cuddase  āsuṃ cakkavattī mahabbalā

 paṭisambhidā catasso kataṃ buddhassa sāsanaṃ
itthaṃ sudaṃ āyasmā bhisadāyako thero imā gāthāyo abhāsitthāti
bhisadāyakattherassāpadānaṃ pañcamaṃ


 giriduggacaro  āsiṃ abhijātova kesarī
migasaṅghaṃ vadhitvāna jīvāmi pabbatantare

 atthadassī  tu bhagavā sabbaññū vadataṃ varo
mamuddharitukāmo so āgacchi pabbatuttamaṃ

 pasadañca migaṃ hantvā bhakkhituṃ samupāgamiṃ
bhagavā tamhi samaye bhikkhamāno  upāgami

 varamaṃsāni paggayha adāsiṃ tassa satthuno
anumodi mahāvīro nibbāpento mamaṃ tadā

 tena  cittappasādena giriduggaṃ pavisiṃ ahaṃ
pītiṃ uppādayitvāna tattha kālaṅkato ahaṃ

 etena  maṃsadānena cittassa paṇidhīhi ca
pannarase kappasate devaloke ramiṃ ahaṃ

 avasesesu kappesu kusalaṃ cintitaṃ  mayā
teneva maṃsadānena buddhānussaraṇena ca

 aṭṭhattiṃsamhi kappamhi aṭṭha dīghāyunāmakā
saṭṭhimhito kappasate duve varuṇanāmakā 

 paṭisambhidā catasso kataṃ buddhassa sāsanaṃ
itthaṃ sudaṃ āyasmā sucintito thero imā gāthāyo abhāsitthāti
sucintitattherassāpadānaṃ chaṭṭhaṃ


 pakkhijāto  tadā āsiṃ supaṇṇo garuḷādhipo
addasaṃ virajaṃ buddhaṃ gacchantaṃ gandhamādanaṃ

 jahitvā garuḷavaṇṇaṃ māṇavakaṃ adhārayiṃ
ekaṃ vatthaṃ mayā dinnaṃ dvipadindassa tādino

 tañca dussaṃ paṭiggayha buddho lokagganāyako
antalikkhe ṭhito satthā imā gāthā abhāsatha

 iminā vatthadānena cittassa paṇidhīhi ca
pahāya garuḷaṃ yoniṃ devaloke ramissati

 atthadassī tu bhagavā lokajeṭṭho narāsabho
vatthadānaṃ pasaṃsitvā pakkāmi uttarāmukho

 bhave nibbattamānamhi honti me vatthasampadā
ākāse chadanaṃ hoti vatthadānassidaṃ phalaṃ

 aruṇavā  satta janā cakkavattī mahabbalā
chattiṃsatimhi āsiṃsu kappamhi manujādhipā

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā vatthadāyako thero imā gāthāyo abhāsitthāti
vatthadāyakattherassāpadānaṃ sattamaṃ


 anomadassī  bhagavā nisinno pabbatantare
mettāya aphari loke appamāṇe nirūpadhi

 kapi ahaṃ tadā āsiṃ himavante naguttame
disvā anomadassiṃ taṃ  buddhe cittaṃ pasādayiṃ

 avidūre himavantassa ambāsuṃ phalino tadā
tato pakkaṃ gahetvāna ambaṃ samadhukaṃ adaṃ

 taṃ  me buddho viyākāsi anomadassī mahāmuni
iminā madhudānena ambadānena cūbhayaṃ

 sattapaññāsakappamhi devaloke ramissati
avasesesu kappesu vokiṇṇaṃ saṃsarissati

 khepetvā pāpakaṃ kammaṃ paripakkāya buddhiyā
vinipātamagantvāna kilese jhāpayissati

 damena uttamenāhaṃ damitomhi mahesinā
pattomhi acalaṃ ṭhānaṃ hitvā jayaparājayaṃ

 sattasattatikappasate ambaṭṭhajasanāmakā
catuddasa te rājāno cakkavattī mahabbalā

 paṭisambhidā catasso kataṃ buddhassa sāsanaṃ
itthaṃ  sudaṃ āyasmā ambadāyako thero imā gāthāyo abhāsitthāti
ambadāyakattherassāpadānaṃ aṭṭhamaṃ


 sumano  nāma nāmena mālākāro ahaṃ tadā
addasaṃ virajaṃ buddhaṃ lokāhutipaṭiggahaṃ

 ubho hatthehi paggayha sumanaṃ pupphamuttamaṃ
buddhassa abhiropesiṃ sikhino lokabandhuno

 imāya pupphapūjāya cetanāpaṇidhīhi ca
duggatiṃ nābhijānāmi buddhapūjāyidaṃ phalaṃ

 ekattiṃse ito kappe yaṃ pupphamabhiropayiṃ
duggatiṃ nābhijānāmi buddhapūjāyidaṃ  phalaṃ

 chabbīsatimhi kappamhi cattārosuṃ mahāyasā
sattaratanasampannā rājāno cakkavattino

 paṭisambhidā catasso kataṃ buddhassa sāsanaṃ
itthaṃ sudaṃ āyasmā sumano thero imā gāthāyo abhāsitthāti
sumanattherassāpadānaṃ navamaṃ


 abhītarūpaṃ  sīhaṃva garuḷaggaṃva pakkhinaṃ
byagghūsabhaṃva pavaraṃ abhijātaṃva kesariṃ

 sikhiṃ tilokasaraṇaṃ anejaṃ aparājitaṃ
nisinnaṃ samaṇānaggaṃ bhikkhusaṅghapurakkhataṃ

 caṅkoṭake  ṭhapetvāna anojaṃ pupphamuttamaṃ
saha caṅkoṭakeneva buddhaseṭṭhaṃ samokiriṃ

 tena cittappasādena dvipadinda narāsabha
pattomhi acalaṃ ṭhānaṃ hitvā jayaparājayaṃ

 ekattiṃse ito kappe yaṃ kammamakariṃ tadā
duggatiṃ nābhijānāmi buddhapūjāyidaṃ phalaṃ

 sampuṇṇe  tiṃsakappamhi devabhūtisanāmakā
sattaratanasampannā pañcāsuṃ cakkavattino

 paṭisambhidā catasso kataṃ buddhassa sāsanaṃ
itthaṃ sudaṃ āyasmā pupphacaṅkoṭiyo thero imā gāthāyo abhāsitthāti
pupphacaṅkoṭiyattherassāpadānaṃ dasamaṃ
sakacintaniyavaggo sattamo
tassuddānaṃ 
sakacintī  avopupphī sapaccāgamanena ca
parappasādī bhisado sucinti vatthadāyako
ambadāyī ca sumano pupphacaṅkoṭakīpi ca
gāthekasattati vuttā gaṇitā atthadassibhi
