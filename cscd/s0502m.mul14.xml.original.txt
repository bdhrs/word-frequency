15. Sukhavaggo
197.
 Susukhaṃ  vata jīvāma, verinesu averino;
Verinesu manussesu, viharāma averino.
198.
 Susukhaṃ  vata jīvāma, āturesu anāturā;
Āturesu manussesu, viharāma anāturā.
199.
 Susukhaṃ vata jīvāma, ussukesu anussukā;
Ussukesu  manassesu, viharāma anussukā.
200.
 Susukhaṃ vata jīvāma, yesaṃ no natthi kiñcanaṃ;
Pītibhakkhā bhavissāma, devā ābhassarā yathā.
201.
 Jayaṃ veraṃ pasavati, dukkhaṃ seti parājito;
Upasanto sukhaṃ seti, hitvā jayaparājayaṃ.
202.
 Natthi rāgasamo aggi, natthi dosasamo kali;
Natthi khandhasamā ⟪ khandhādisā (sī. syā. pī. rūpasiddhiyā sameti) ⟫ dukkhā, natthi santiparaṃ sukhaṃ.
203.
 Jighacchāparamā  rogā, saṅkhāraparamā ⟪ saṅkārā paramā (bahūsu) ⟫ dukhā;
Etaṃ ñatvā yathābhūtaṃ, nibbānaṃ paramaṃ sukhaṃ.
204.
 Ārogyaparamā lābhā, santuṭṭhiparamaṃ dhanaṃ;
Vissāsaparamā ñāti ⟪ vissāsaparamo ñāti (ka. sī.), vissāsaparamā ñātī (sī. aṭṭha.), vissāsā paramā ñāti (ka.) ⟫, nibbānaṃ paramaṃ ⟪ nibbāṇaparamaṃ (ka. sī.) ⟫ sukhaṃ.
205.
 Pavivekarasaṃ  pitvā ⟪ pītvā (sī. syā. kaṃ. pī.) ⟫, rasaṃ upasamassa ca;
Niddaro hoti nippāpo, dhammapītirasaṃ pivaṃ.
206.
 Sāhu  dassanamariyānaṃ, sannivāso sadā sukho;
Adassanena bālānaṃ, niccameva sukhī siyā.
207.
 Bālasaṅgatacārī ⟪ bālasaṅgaticārī (ka.) ⟫ hi, dīghamaddhāna socati;
Dukkho bālehi saṃvāso, amitteneva sabbadā;
Dhīro ca sukhasaṃvāso, ñātīnaṃva samāgamo.
208.
 Tasmā hi –
Dhīrañca paññañca bahussutañca, dhorayhasīlaṃ  vatavantamariyaṃ;
Taṃ tādisaṃ sappurisaṃ sumedhaṃ, bhajetha nakkhattapathaṃva candimā ⟪ tasmā hi dhīraṃ paññañca, bahussutañca dhorayhaṃ; sīlaṃ dhutavatamariyaṃ, taṃ tādisaṃ sappurisaṃ; sumedhaṃ bhajetha nakkhattapathaṃva candimā; (ka.) ⟫.
Sukhavaggo pannarasamo niṭṭhito.
