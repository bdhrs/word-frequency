

 anuvijjake  codako pucchitabbo  yaṃ kho tvaṃ āvuso imaṃ bhikkhuṃ codesi kimhi naṃ codesi sīlavipattiyā vā codesi ācāravipattiyā vā codesi diṭṭhivipattiyā vā codesīti so ce evaṃ vadeyya  sīlavipattiyā vā codemi ācāravipattiyā vā codemi diṭṭhivipattiyā vā codemīti so evamassa vacanīyo  jānāsi panāyasmā sīlavipattiṃ jānāsi ācāravipattiṃ jānāsi diṭṭhivipattinti so ce evaṃ vadeyya  jānāmi kho ahaṃ āvuso sīlavipattiṃ jānāmi ācāravipattiṃ jānāmi diṭṭhivipattinti so evamassa vacanīyo  katamā panāvuso sīlavipatti katamā ācāravipatti katamā diṭṭhivipattīti so ce evaṃ vadeyya  cattāri ca pārājikāni terasa ca saṅghādisesā  ayaṃ sīlavipatti thullaccayaṃ pācittiyaṃ pāṭidesanīyaṃ dukkaṭaṃ dubbhāsitaṃ ayaṃ ācāravipatti micchādiṭṭhi antaggāhikā diṭṭhi  ayaṃ diṭṭhivipattīti so evamassa vacanīyo  yaṃ kho tvaṃ āvuso imaṃ bhikkhuṃ codesi diṭṭhena vā codesi sutena vā codesi parisaṅkāya vā codesīti so ce evaṃ vadeyya  diṭṭhena vā codemi sutena vā codemi parisaṅkāya vā codemīti so evamassa vacanīyo  yaṃ kho tvaṃ āvuso imaṃ bhikkhuṃ diṭṭhena codesi kiṃ te diṭṭhaṃ kinti te diṭṭhaṃ kadā  te diṭṭhaṃ kattha te diṭṭhaṃ pārājikaṃ ajjhāpajjanto diṭṭho saṅghādisesaṃ ajjhāpajjanto diṭṭho thullaccayaṃ pācittiyaṃ pāṭidesanīyaṃ dukkaṭaṃ dubbhāsitaṃ ajjhāpajjanto diṭṭho kattha ca tvaṃ ahosi kattha cāyaṃ bhikkhu ahosi kiñca tvaṃ karosi kiṃ cāyaṃ bhikkhu karotīti so ce evaṃ vadeyya  na kho ahaṃ āvuso imaṃ bhikkhuṃ diṭṭhena codemi api ca sutena codemīti so evamassa vacanīyo  yaṃ kho tvaṃ āvuso imaṃ bhikkhuṃ sutena codesi kiṃ te sutaṃ kinti te sutaṃ kadā te sutaṃ  kattha te sutaṃ pārājikaṃ ajjhāpannoti sutaṃ saṅghādisesaṃ thullaccayaṃ pācittiyaṃ pāṭidesanīyaṃ dukkaṭaṃ dubbhāsitaṃ ajjhāpannoti sutaṃ bhikkhussa sutaṃ bhikkhuniyā sutaṃ sikkhamānāya sutaṃ  sāmaṇerassa sutaṃ sāmaṇeriyā sutaṃ upāsakassa sutaṃ upāsikāya sutaṃ rājūnaṃ sutaṃ rājamahāmattānaṃ sutaṃ titthiyānaṃ sutaṃ titthiyasāvakānaṃ sutanti so ce evaṃ vadeyya  na kho ahaṃ āvuso imaṃ bhikkhuṃ sutena codemi api ca parisaṅkāya codemīti so evamassa vacanīyo  yaṃ kho tvaṃ āvuso imaṃ bhikkhuṃ parisaṅkāya codesi kiṃ parisaṅkasi kinti parisaṅkasi kadā parisaṅkasi kattha parisaṅkasi pārājikaṃ ajjhāpannoti  parisaṅkasi saṅghādisesaṃ ajjhāpannoti parisaṅkasi thullaccayaṃ pācittiyaṃ pāṭidesanīyaṃ dukkaṭaṃ dubbhāsitaṃ ajjhāpannoti parisaṅkasi bhikkhussa sutvā parisaṅkasi bhikkhuniyā sutvā parisaṅkasi sikkhamānāya sutvā parisaṅkasi sāmaṇerassa sutvā parisaṅkasi sāmaṇeriyā sutvā parisaṅkasi upāsakassa sutvā parisaṅkasi upāsikāya sutvā parisaṅkasi rājūnaṃ sutvā parisaṅkasi rājamahāmattānaṃ sutvā parisaṅkasi titthiyānaṃ sutvā parisaṅkasi titthiyasāvakānaṃ sutvā parisaṅkasīti

 diṭṭhaṃ diṭṭhena sameti diṭṭhena saṃsandate diṭṭhaṃ
diṭṭhaṃ paṭicca na upeti asuddhaparisaṅkito
so puggalo paṭiññāya kātabbo tenuposatho
sutaṃ sutena sameti sutena saṃsandate sutaṃ
sutaṃ paṭicca na upeti asuddhaparisaṅkito
so puggalo paṭiññāya kātabbo tenuposatho
mutaṃ mutena sameti mutena saṃsandate mutaṃ
mutaṃ paṭicca na upeti asuddhaparisaṅkito
so puggalo paṭiññāya kātabbo tenuposatho
 codanāya ko ādi kiṃ majjhe kiṃ pariyosānaṃ codanāya okāsakammaṃ ādi kiriyā majjhe samatho pariyosānaṃ codanāya  kati mūlāni kati vatthūni kati bhūmiyo katihākārehi codeti codanāya dve mūlāni tīṇi vatthūni pañca bhūmiyo dvīhākārehi codeti codanāya katamāni dve mūlāni samūlikā vā amūlikā vā  codanāya  imāni dve mūlāni codanāya katamāni tīṇi vatthūni diṭṭhena  sutena parisaṅkāya  codanāya imāni tīṇi vatthūni codanā  katamā pañca bhūmiyo kālena vakkhāmi no akālena bhūtena vakkhāmi no abhūtena saṇhena vakkhāmi no pharusena atthasaṃhitena vakkhāmi no anatthasaṃhitena mettācitto vakkhāmi no dosantaroti  codanāya imā pañca bhūmiyo
katamehi dvīhākārehi codeti kāyena vā codeti vācāya vā codeti  imehi dvīhākārehi codeti

 codakena kathaṃ paṭipajjitabbaṃ cuditakena kathaṃ paṭipajjitabbaṃ saṅghena kathaṃ paṭipajjitabbaṃ anuvijjakena kathaṃ paṭipajjitabbaṃ codakena kathaṃ paṭipajjitabbanti codakena pañcasu dhammesu patiṭṭhāya paro codetabbo kālena vakkhāmi no akālena bhūtena vakkhāmi no abhūtena saṇhena vakkhāmi no pharusena atthasaṃhitena vakkhāmi no anatthasaṃhitena mettācitto vakkhāmi no dosantaroti  codakena evaṃ paṭipajjitabbaṃ cuditakena kathaṃ paṭipajjitabbanti cuditakena dvīsu dhammesu paṭipajjitabbaṃ sacce ca akuppe ca  cuditakena evaṃ paṭipajjitabbaṃ saṅghena kathaṃ paṭipajjitabbanti saṅghena  otiṇṇānotiṇṇaṃ jānitabbaṃ saṅghena evaṃ paṭipajjitabbaṃ anuvijjakena kathaṃ paṭipajjitabbanti anuvijjakena yena dhammena yena vinayena yena satthusāsanena taṃ adhikaraṇaṃ vūpasammati tathā taṃ adhikaraṇaṃ vūpasametabbaṃ anuvijjakena evaṃ paṭipajjitabbaṃ

 uposatho kimatthāya pavāraṇā kissa kāraṇā
parivāso kimatthāya mūlāyapaṭikassanā kissa kāraṇā
mānattaṃ kimatthāya abbhānaṃ kissa kāraṇā
uposatho sāmaggatthāya visuddhatthāya pavāraṇā
parivāso mānattatthāya mūlāyapaṭikassanā niggahatthāya
mānattaṃ abbhānatthāya visuddhatthāya abbhānaṃ
chandā  dosā bhayā mohā there ca paribhāsati
kāyassa bhedā duppañño khato upahatindriyo
nirayaṃ gacchati dummedho na ca sikkhāya gāravo
na ca āmisaṃ nissāya
na ca nissāya puggalaṃ
ubho ete vivajjetvā
yathādhammo tathā kare

kodhano upanāhī ca
caṇḍo ca paribhāsako
anāpattiyā āpattīti ropeti
tādiso codako jhāpeti attānaṃ
upakaṇṇakaṃ jappati jimhaṃ pekkhati
vītiharati  kummaggaṃ paṭisevati
anāpattiyā  āpattīti ropeti
tādiso codako jhāpeti attānaṃ
akālena codeti abhūtena
pharusena anatthasaṃhitena
dosantaro codeti no mettācitto
anāpattiyā āpattīti ropeti
tādiso codako jhāpeti attānaṃ
dhammādhammaṃ na jānāti
dhammādhammassa akovido
anāpattiyā  āpattīti ropeti
tādiso codako jhāpeti attānaṃ
vinayāvinayaṃ na jānāti
vinayāvinayassa akovido
anāpattiyā āpattīti ropeti
tādiso codako jhāpeti attānaṃ
bhāsitābhāsitaṃ  na jānāti
bhāsitābhāsitassa akovido
anāpattiyā āpattīti ropeti
tādiso codako jhāpeti attānaṃ
āciṇṇānāciṇṇaṃ  na jānāti
āciṇṇānāciṇṇassa akovido
anāpattiyā āpattīti ropeti
tādiso codako jhāpeti attānaṃ
paññattāpaññattaṃ na jānāti
paññattāpaññattassa akovido
anāpattiyā āpattīti ropeti
tādiso codako jhāpeti attānaṃ
āpattānāpattiṃ na jānāti
āpattānāpattiyā akovido
anāpattiyā āpattīti ropeti
tādiso codako jhāpeti attānaṃ
lahukagarukaṃ na jānāti
lahukagarukassa akovido
anāpattiyā  āpattīti ropeti
tādiso codako jhāpeti attānaṃ
sāvasesānavasesaṃ na jānāti
sāvasesānavasesassa akovido
anāpattiyā āpattīti ropeti
tādiso codako jhāpeti attānaṃ
duṭṭhullāduṭṭhullaṃ  na jānāti
duṭṭhullāduṭṭhullassa akovido
anāpattiyā āpattīti ropeti
tādiso codako jhāpeti attānaṃ
pubbāparaṃ  na jānāti
pubbāparassa akovido
anāpattiyā āpattīti ropeti
tādiso codako jhāpeti attānaṃ
anusandhivacanapathaṃ na jānāti
anusandhivacanapathassa akovido
anāpattiyā āpattīti ropeti
tādiso codako jhāpeti attānanti
codanākaṇḍaṃ niṭṭhitaṃ
tassuddānaṃ 
codanā anuvijjā ca ādi mūlenuposatho
gati codanakaṇḍamhi sāsanaṃ patiṭṭhāpayanti
