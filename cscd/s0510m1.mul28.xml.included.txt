


 paṇṇasāle  nisinnomhi paṇṇabhojanabhojano
upaviṭṭhañca maṃ santaṃ upāgacchi mahāisi 

 siddhattho lokapajjoto sabbalokatikicchako
tassa paṇṇaṃ mayā dinnaṃ nisinnaṃ  paṇṇasanthare

 catunnavutito kappe yaṃ paṇṇamadadiṃ tadā
duggatiṃ nābhijānāmi paṇṇadānassidaṃ phalaṃ

 paṭisambhidā catasso vimokkhāpi ca aṭṭhime
chaḷabhiññā sacchikatā kataṃ buddhassa sāsanaṃ
itthaṃ sudaṃ āyasmā paṇṇadāyako thero imā gāthāyo abhāsitthāti



 sinerusamasantoso  dharaṇīsama  sādiso
vuṭṭhahitvā samādhimhā bhikkhāya mamupaṭṭhito

 harītakaṃ  āmalakaṃ ambajambuvibhītakaṃ
kolaṃ bhallātakaṃ billaṃ phārusakaphalāni ca

 siddhatthassa mahesissa sabbalokānukampino
tañca sabbaṃ mayā dinnaṃ vippasannena cetasā

 catunnavutito kappe yaṃ phalaṃ adadiṃ tadā
duggatiṃ nābhijānāmi phaladānassidaṃ phalaṃ

 sattapaññāsito  kappe ekajjho nāma khattiyo
sattaratanasampanno cakkavattī mahabbalo

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā phaladāyako thero imā gāthāyo abhāsitthāti



 sīhaṃ  yathā vanacaraṃ nisabhājāniyaṃ yathā
kakudhaṃ vilasantaṃva āgacchantaṃ narāsabhaṃ

 siddhatthaṃ  lokapajjotaṃ sabbalokatikicchakaṃ
akāsiṃ paccuggamanaṃ vippasannena cetasā

 catunnavutito kappe paccuggacchiṃ narāsabhaṃ
duggatiṃ nābhijānāmi paccuggamane idaṃ phalaṃ

 sattatiṃse  ito kappe eko āsiṃ janādhipo
saparivāroti nāmena cakkavattī mahabbalo

 paṭisambhidā catasso kataṃ buddhassa sāsanaṃ
itthaṃ sudaṃ āyasmā paccuggamaniyo thero imā gāthāyo abhāsitthāti



 dakkhiṇamhi duvāramhi pisāco āsahaṃ tadā
addasaṃ virajaṃ buddhaṃ pītaraṃsiṃva bhāṇumaṃ

 vipassissa naraggassa sabbalokahitesino
ekapupphaṃ mayā dinnaṃ dvipadindassa tādino

 ekanavutito kappe yaṃ pupphamadadiṃ tadā
duggatiṃ nābhijānāmi buddhapūjāyidaṃ phalaṃ

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā ekapupphiyo thero imā gāthāyo abhāsitthāti



 nammadānadiyā tīre sayambhū aparājito
samādhiṃ so samāpanno vippasanno anāvilo

 disvā pasannasumano sambuddhaṃ aparājitaṃ
tāhaṃ maghavapupphena sayambhuṃ pūjayiṃ tadā

 ekanavutito  kappe yaṃ pupphamabhipūjayiṃ
duggatiṃ nābhijānāmi buddhapūjāyidaṃ phalaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā maghavapupphiyo thero imā gāthāyo abhāsitthāti



 rathiyaṃ  paṭipajjantaṃ āhutīnaṃ paṭiggahaṃ
dvipadindaṃ mahānāgaṃ lokajeṭṭhaṃ narāsabhaṃ

 pakkosāpiya tassāhaṃ sabbalokahitesino
upaṭṭhāko mayā dinno siddhatthassa mahesino

 paṭiggahetvā  sambuddho niyyādesi mahāmuni 
uṭṭhāya āsanā tamhā pakkāmi pācināmukho

 catunnavutito  kappe upaṭṭhākamadaṃ tadā
duggatiṃ nābhijānāmi upaṭṭhānassidaṃ phalaṃ

 sattapaññāsito kappe balasenasanāmako
sattaratanasampanno cakkavattī mahabbalo

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā upaṭṭhākadāyako thero imā gāthāyo abhāsitthāti



 apadānaṃ sugatānaṃ kittayiṃhaṃ mahesinaṃ
pāde ca sirasā vandiṃ pasanno sehi pāṇibhi

 dvenavute  ito kappe apadānaṃ pakittayiṃ
duggatiṃ nābhijānāmi kittanāya idaṃ phalaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā apadāniyo thero imā gāthāyo abhāsitthāti



 vipassissa  bhagavato saṅgho sakkatamānito
byasanaṃ me anuppattaṃ ñātibhedo pure ahu

 pabbajjaṃ upagantvāna byasanupasamāyahaṃ
sattāhābhirato tattha satthusāsanakamyatā

 ekanavutito kappe yamahaṃ pabbajiṃ tadā
duggatiṃ nābhijānāmi pabbajjāya idaṃ phalaṃ

 sattasaṭṭhimhito  kappe satta āsuṃ mahīpatī
sunikkhamāti ñāyanti cakkavattī mahabbalā

 paṭisambhidā catasso kataṃ buddhassa sāsanaṃ
itthaṃ  sudaṃ āyasmā sattāhapabbajito thero imā gāthāyo abhāsitthāti



 veṭambhinīti  me nāmaṃ pitusantaṃ  mamaṃ tadā
mama hatthaṃ gahetvāna upānayi mahāmuniṃ

 imemaṃ uddisissanti buddhā lokagganāyakā
tehaṃ upaṭṭhiṃ sakkaccaṃ pasanno sehi pāṇibhi

 ekattiṃse ito kappe buddhe upaṭṭhahiṃ  tadā
duggatiṃ nābhijānāmi upaṭṭhānassidaṃ phalaṃ

 tevīsamhi ito kappe caturo āsu khattiyā
samaṇupaṭṭhākā nāma cakkavattī mahabbalā

 paṭisambhidā catasso kataṃ buddhassa sāsanaṃ
itthaṃ sudaṃ āyasmā buddhupaṭṭhāyiko thero imā gāthāyo abhāsitthāti



 cullāsītisahassāni  pabbajimha akiñcanā
tesaṃ pubbaṅgamo āsiṃ uttamatthassa pattiyā

 sarāgā  sabhavā  cete vippasannamanāvilā
upaṭṭhahiṃsu sakkaccaṃ pasannā sehi pāṇibhi

 khīṇāsavā vantadosā katakiccā anāsavā
phariṃsu mettacittena sayambhū aparājitā

 tesaṃ upaṭṭhahitvāna sambuddhānaṃ patissato
maraṇañca anuppatto devattañca agamhase

 catunnavutito kappe yaṃ sīlamanupālayiṃ
duggatiṃ nābhijānāmi saññamassa idaṃ phalaṃ

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā pubbaṅgamiyo thero imā gāthāyo abhāsitthāti


tassuddānaṃ 
paṇṇaṃ phalaṃ paccuggamaṃ ekapupphi ca maghavā
upaṭṭhākāpadānañca  pabbajjā buddhupaṭṭhāko
pubbaṅgamo ca gāthāyo aṭṭhatālīsa kittitā
