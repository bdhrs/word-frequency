




 paṭhamamahāsaṃgītikāle  āvuso dhammasaṃgāhakā mahākassapādayo mahātheravarā dīghanikāyaṃ saṃgāyitvā tadanantaraṃ kiṃ nāma pāvacanaṃ saṃgāyiṃsu
 paṭhamamahāsaṃgītikāle bhante dhammasaṃgāhakā mahākassapādayo mahātheravarā dīghanikāyaṃ saṃgāyitvā tadanantaraṃ majjhimaṃ nāma nikāyaṃ saṃgāyiṃsu
 majjhimanikāyo  nāma āvuso mūlapaṇṇāsako majjhima paṇṇāsako uparipaṇṇāsakoti paṇṇāsakavasena tividho tattha kataraṃ paṇṇāsakaṃ paṭhamaṃ saṃgāyiṃsu
 tīsu bhante paṇṇāsakesu mūlapaṇṇāsakaṃ nāma pāvacanaṃ dhammasaṃgāhakā mahātheravarā paṭhamaṃ saṃgāyiṃsu
 mūlapaṇṇāsakepi  āvuso pañcavaggā paṇṇāsa ca suttāni tesu kataraṃ vaggaṃ katarañca suttaṃ paṭhamaṃ saṃgāyiṃsu
 mūlapaṇṇāsake bhante pañcasu vaggesu paṭhamaṃ mūlapariyāyavaggaṃ paṇṇāsakesu ca suttesu paṭhamaṃ mūlapariyāyasuttaṃ saṃgāyiṃsu
sādhu āvuso mayampi dāni tatoyeva paṭṭhāya saṃgītipubbaṅgamāni pucchāvissajjanakiccāni kātuṃ samārabhāma

 tena āvuso bhagavatā jānatā passatā arahatā sammāsambuddhena mūlapariyāyasuttaṃ kattha kaṃ ārabbha kismiṃ vatthusmiṃ bhāsitaṃ
 ukkaṭṭhāyaṃ bhante pañcasate brāhmaṇakulā pabbajite ārabbha bhāsitaṃ pañcasatā bhante brāhmaṇakulā pabbajitā  bhikkhū pariyattiṃ nissāya mānaṃ uppādesuṃ tasmiṃ bhante vatthusmiṃ bhāsitaṃ
 taṃ panāvuso suttaṃ bhagavatā katihi vārehi katihi ca antogadhapadehi vibhajitvā bhāsitaṃ
 taṃ  pana bhante mūlapariyāyasuttaṃ bhagavatā aṭṭhahi ca vārehi catuvīsatiyā ca antogadhapadehi vibhajitvā desitaṃ

 dutiyaṃ panāvuso sabbāsavasuttaṃ bhagavatā kattha kaṃ ārabbha bhāsitaṃ
 sabbāsavasuttaṃ pana bhante bhagavatā sāvatthiyaṃ sambahule bhikkhū ārabbha bhāsitaṃ
 tatthāvuso  bhagavatā āsavā katihi pakārehi vibhajitvā dassitā
 sattahi bhante pakārehi vibhajitvā āsavā bhagavatā pakāsitā

 dhammadāyādasuttaṃ  panāvuso bhagavatā kattha kaṃ ārabbha kismiṃ vatthusmiṃ bhāsitaṃ
 sāvatthiyaṃ bhante sambahule bhikkhū ārabbha bhāsitaṃ bhagavato ca bhante bhikkhusaṅghassa ca tadā mahālābhasakkāro udapādi tasmiṃ bhante vatthusmiṃ bhāsitaṃ
 tatthāvuso  dve anusandhayo tesu paṭhame anusandhimhi kathaṃ bhagavatā bhikkhūnaṃ ovādo dinno
 paṭhame bhante anusandhimhi dhammadāyādā me bhikkhave bhavatha mā āmisadāyādā atthi me tumhesu anukampā kinti me sāvakā dhammadāyādā bhaveyyuṃ no āmisadāyādāti evamādinā bhagavatā bhikkhūnaṃ ovādo dinno
dhammadāyādā  me bhikkhave bhavatha mā āmisadāyādā atthi me tumhesu anukampā kinti me sāvakā dhammadāyādā bhaveyyuṃ no āmisadāyādā
 dutiye  panāvuso anusandhimhi āyasmatā sāriputtattherena dhammasenāpatinā kīdisī dhammadesanā vibhajitvā pakāsitā
 dutiye pana bhante anusandhimhi āyasmatā sāriputtattherena dhammasenāpatinā satthu pavivittassa viharato sāvakānaṃ vivekaṃ ananusikkhataṃ tīhi ṭhānehi gārayutaṃ anusikkhantānañca tīhi ṭhānehi pāsaṃsataṃ soḷasa ca pāpake dhamme tesañca pahānāya majjhimā paṭipadā vibhajitvā pakāsitā

 bhayabheravasuttaṃ  panāvuso bhagavatā kattha kaṃ ārabbha kismiṃ vatthusmiṃ bhāsitaṃ
 sāvatthiyaṃ bhante jāṇussoṇiṃ brāhmaṇaṃ ārabbha bhāsitaṃ jāṇussoṇi bhante brāhmaṇo bhagavantaṃ upasaṅkamitvā etadavoca ye me bho gotama kulaputtā bhavantaṃ gotamaṃ uddissa saddhā agārasmā anagāriyaṃ pabbajitā bhavaṃ tesaṃ gotamo pubbaṅgamo bhavaṃ
tesaṃ  gotamo bahukāro bhavaṃ tesaṃ gotamo samādapetā bhoto ca pana gotamassa sā janatā diṭṭhānugatiṃ āpajjatīti tasmiṃ bhante vatthusmiṃ bhāsitaṃ

 anaṅgaṇasuttaṃ  panāvuso kattha kaṃ ārabbha kena bhāsitaṃ
 sāvatthiyaṃ bhante sambahule bhikkhū ārabbha āyasmatā sāriputtattherena dhammasenāpatinā bhāsitaṃ

 ākaṅkheyyasuttaṃ panāvuso bhagavatā kattha kaṃ ārabbha bhāsitaṃ
 sāvatthiyaṃ bhante sambahule bhikkhū ārabbha bhāsitaṃ

 vatthasuttaṃ  panāvuso bhagavatā kattha kaṃ ārabbha bhāsitaṃ
 sāvatthiyaṃ bhante sambahule bhikkhū ārabbha bhāsitaṃ

 sallekhasuttaṃ  panāvuso bhagavatā kattha kaṃ ārabbha kismiṃ vatthusmiṃ bhāsitaṃ
 sāvatthiyaṃ bhante āyasmantaṃ mahācundaṃ ārabbha bhāsitaṃ āyasmā mahācundo bhante bhagavantaṃ upasaṅkamitvā etadavoca yā imā bhante anekavihitā diṭṭhiyo loke uppajjanti attavādapaṭisaṃyuttā vā lokavādapaṭisaṃyuttā vā ādimeva nu kho bhante bhikkhuno manasikaroto evametāsaṃ diṭṭhīnaṃ pahānaṃ hoti evametāsaṃ diṭṭhīnaṃ paṭinissaggo hotīti tasmiṃ bhante vatthusmiṃ bhāsitaṃ
 tattha  ca āvuso kati pariyāyā kati ca antogadhapadāni bhagavatā vibhajitvā pakāsitāni
 tattha bhante pañca pariyāyā catucattālīsa ca antogadhapadāni bhagavatā vitthārena bhāsitāni

 sammādiṭṭhisuttaṃ  panāvuso kattha kaṃ ārabbha kena bhāsitaṃ
 sāvatthiyaṃ bhante sambahule bhikkhū ārabbha āyasmatā sāriputtattherena dhammasenāpatinā bhāsitaṃ
 kassa āvuso vacanaṃ
 bhagavato bhante vacanaṃ arahato sammāsambuddhassa
 kenāvuso ābhataṃ
 paramparāya bhante ābhataṃ

 mahāsatipaṭṭhānasuttaṃ  panāvuso yogāvacarānaṃ bahupakārattā dīghanikāye ca idha cāti dvīsu nikāyesu porāṇakehi saṃgītikārehi dvikkhattuṃ saṃgāyitvā vitthārena patiṭṭhāpitaṃ taṃ amhehi dīghanikāye yathānuppattavasena pucchitañca vissajjitañca tathāpi yogāvacarānaṃ bahupakārattāyeva taṃ  idānipi yathānuppattavasena puna pucchissāmi taṃ panetaṃ āvuso mahāsatipaṭṭhānasuttaṃ bhagavatā kattha kaṃ ārabbha bhāsitaṃ
 kurūsu bhante kammāsadhamme nāma kurūnaṃ nigame sambahule bhikkhū ārabbha bhāsitaṃ
 kathañcāvuso  tattha ānāpānassati kāyānupassanā bhagavatā vibhajitvā pakāsitā
 idha bhikkhave bhikkhu araññagato vā rukkhamūlagato vā suññāgāragato vā nisīdati pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā so satova assasati satova passasati dīghaṃ vā assasanto dīghaṃ assasāmīti pajānāti dīghaṃ vā passasanto dīghaṃ passasāmīti pajānāti evamādinā bhante tattha ānāpānassati kāyānupassanā bhagavatā vibhajitvā pakāsitā
 kathañcāvuso  tattha iriyāpathakāyānupassanā bhagavatā vibhajitvā pakāsitā
 puna caparaṃ bhikkhave bhikkhu gacchanto vā gacchāmīti pajānāti ṭhito vā ṭhitomhīti pajānāti nisinno vā nisinnomhīti pajānāti sayāno vā sayānomhīti pajānāti evamādinā bhante bhagavatā iriyāpathakāyānupassanā bhāvanā vibhajitvā pakāsitā
 kathañcāvuso  tattha sampajaññakāyānupassanā bhagavatā vibhajitvā pakāsitā
 puna caparaṃ bhikkhave bhikkhu abhikkante paṭikkante sampajānakārī hoti ālokite vilokite sampajānakārī hoti samiñjite pasārite sampajānakārī hoti saṅghāṭipattacīvaradhāraṇe sampajānakārī hoti asite pīte khāyite sāyite sampajānakārī hoti uccārapassāvakamme sampajānakārī hoti gate ṭhite nisinne sutte jāgarite bhāsite tuṇhībhāve sampajānakārī hoti evamādinā bhante bhagavatā tattha sampajaññakāyānupassanā vibhajitvā pakāsitā
 kathañcāvuso  tattha paṭikūlamanasikārakāyānupassanā bhagavatā vibhajitvā pakāsitā
 puna caparaṃ bhikkhave bhikkhu imameva kāyaṃ uddhaṃ pādatalā adho kesamatthakā tacapariyantaṃ pūraṃ nānappakārassa asucino paccavekkhati atthi imasmiṃ kāye kesālomā nakhā dantā taco evamādinā bhante tattha bhagavatā paṭikūlamanasikārakāyānupassanā vibhajitvā pakāsitā
 kathañcāvuso  tattha dhātumanasikārakāyānupassanā bhagavatā vibhajitvā pakāsitā
 puna caparaṃ bhikkhave bhikkhu imameva kāyaṃ yathāṭhitaṃ yathāpaṇihitaṃ dhātuso paccavekkhati atthi imasmiṃ kāye pathavīdhātu āpodhātu tejodhātu vāyodhātu evamādinā bhante bhagavatā dhātumanasikārakāyānupassanā vibhajitvā pakāsitā
 kathañcāvuso  tattha nava sivathikakāyānupassanā bhagavatā vibhajitvā pakāsitā
 puna caparaṃ bhikkhave bhikkhu seyyathāpi passeyya sarīraṃ sivathikāya chaḍḍitaṃ ekāhamataṃ vā dvīhamataṃ vā tīhamataṃ vā uddhumātakaṃ vinīlakaṃ vipubbakajātaṃ so imameva kāyaṃ upasaṃharati ayampi kho kāyo evaṃdhammo evaṃbhāvī evaṃanatītoti evamādinā bhante tattha bhagavatā nava sivathikakāyānupassanā bhāvanā vibhajitvā pakāsitā
 kathañcāvuso  tattha vedanānupassanā bhagavatā vibhajitvā desitā
 idha bhikkhave bhikkhu sukhaṃ vā vedanaṃ vedayamāno sukhaṃ vedanaṃ vedayāmīti pajānāti dukkhaṃ vā vedanaṃ vedayamāno dukkha vedanaṃ vedayāmīti pajānāti adukkhamasukhaṃ vā vedanaṃ vedayamāno adukkhamasukhaṃ vedanaṃ vedayāmīti pajānāti evamādinā bhante tattha bhagavatā vedanānupassanā vibhajitvā pakāsitā
 kathañcāvuso  tattha cittānupassanā bhagavatā vibhajitvā desitā
 idha bhikkhave bhikkhu sarāgaṃ vā cittaṃ sarāgaṃ cittanti pajānāti vītarāgaṃ vā cittaṃ vītarāgaṃ cittanti pajānāti sadosaṃ vā vītadosaṃ vā samohaṃ vā vītamohaṃ vā saṃkhittaṃ vā cittaṃ saṃkhittaṃ cittanti pajānāti vikkhittaṃ vā cittaṃ vikkhittaṃ cittanti pajānāti evamādinā tattha bhagavatā cittānupassanā vibhajitvā pakāsitā
 kathañcāvuso  tattha dhammānupassanā bhagavatā vibhajitvā desitā taṃ saṅkhepamatteneva vissajjehi
 idha bhikkhave bhikkhu dhammesu dhammānupassī viharati pañcasu nīvaraṇesu evamādinā bhante tattha bhagavatā pañcahi pabbehi dhammānupassanā vibhajitvā pakāsitā

 cūḷanasīhanādasuttaṃ  panāvuso bhagavatā kattha kaṃ ārabbha kismiṃ vatthusmiṃ bhāsitaṃ
 sāvatthiyaṃ bhante parihīnalābhasakkāre nānātitthiye ārabbha bhāsitaṃ nānātitthiyā bhante parihīnalābhasakkārā tesu tesu ṭhānesu parideviṃsu catasso ca bhannte parisā bhagavato ekamatthaṃ ārocesuṃ tasmiṃ bhante vatthusmiṃ bhāsitaṃ

 tenāvuso  bhagavatā jānatā passatā arahatā sammāsambuddhena mahāsīhanādasuttaṃ kattha kaṃ ārabbha kismiṃ vatthusmiṃ bhāsitaṃ
 vesāliyaṃ bhante sunakkhattaṃ licchaviputtaṃ ārabbha bhāsitaṃ sanukkhatto bhante licchaviputto acirapakkanto hoti imasmā dhammavinayā so vesāliyaṃ parisati evaṃ vācaṃ bhāsati  natthi samaṇassa gotamassa uttarimanussadhammā alamariyañāṇadassanaviseso takkapariyāhataṃ samaṇo gotamo dhammaṃ deseti vīmaṃsānucaritaṃ sayaṃ paṭibhānaṃ yassa ca khvāssa atthāya dhammo desito so niyyāti takkarassa sammā dukkhakkhayāyāti etamatthaṃ bhante āyasmā sāriputto bhagavato ārocesi tasmiṃ bhante vatthusmiṃ bhāsitaṃ
 kati  panāvuso tattha bhagavatā tathāgatassa tathāgatabalāni vibhajitvā pakāsitāni yehi balehi samannāgato tathāgato āsabhaṃ ṭhānaṃ paṭijānāti parisāsu sīhanādaṃ nadati brahmacakkaṃ pavatteti
 dasa bhante tathāgatassa tathāgatabalāni bhagavatā vibhajitvā pakāsitāni yehi balehi samannāgato tathāgato āsabhaṃ ṭhānaṃ paṭijānāti parisāsu sīhanādaṃ nadati brahmacakkaṃ pavatteti
 kathañcāvuso  tattha bhagavatā catuverajjañāṇāni vibhajitvā pakāsitāni yehi vesārajjehi samannāgato tathāgato āsabhaṃ ṭhānaṃ paṭijānāti parisāsu sīhanādaṃ nadati brahmacakkaṃ pavatteti
 khīṇāsavassa te paṭijānato ime āsavā aparikkhīṇāti tatra vata maṃ samaṇo vā brāhmaṇo vā devo vā māro vā brahmā vā koci vā lokasmiṃ sahadhammena paṭicodessatīti nimittametaṃ sāriputta na samanupassāmi etamahaṃ sāriputta nimittaṃ asamanupassanto khemappatto abhayappatto vesārajjappatto viharāmi evamādinā bhante tattha catuvesārajjañāṇāni bhagavatā vitthārena vibhajitvā pakāsitāni
 kathañcāvuso  tattha bhagavatā pañcagatiparicchedañāṇaṃ vibhajitvā pakāsitaṃ
 pañca kho imā sāriputta gatiyo katamā pañca nirayo tiracchānayoni pettivisayo manussā devā evamādinā bhante bhagavatā tattha pañcagatiparicchedakañāṇaṃ vibhajitvā pakāsitaṃ
 kathañcāvuso  tattha tathāgato attano paññāveyyattiyā aparihāniṃ pakāsesi
 santi kho pana sāriputta eke samaṇabrāhmaṇā evaṃvādino evaṃdiṭṭhino yāvadevāyaṃ bhavaṃ puriso daharo hoti evamādinā bhante tattha tathāgato attano paññāveyyattiyā aparihāniṃ pakāsesi

 mahādukkhakkhandhasuttaṃ  panāvuso bhagavatā kattha kaṃ ārabbha kismiṃ vatthusmiṃ bhāsitaṃ
 sāvatthiyaṃ bhante aññatitthiye ārabbha bhāsitaṃ sambahulā bhante aññatitthiyā bhikkhū etadavocuṃ samaṇo āvuso gotamo kāmānaṃ pariññaṃ paññapeti mayampi kāmānaṃ pariññaṃ paññapema samaṇo āvuso gotamo rūpānaṃ  vedanānaṃ pariññaṃ paññapeti mayampi rūpānaṃ vedanānaṃ pariññaṃ paññapema idha no āvuso ko viseso ko adhippayāso kiṃ nānākaraṇaṃ samaṇassa vā gotamassa amhākaṃ vā yadidaṃ dhammadesanāya vā dhammadesanaṃ anusāsaniyā vā anusāsaninti etamatthaṃ bhikkhū bhagavato ārocesuṃ tasmiṃ bhante vatthusmiṃ bhāsitaṃ

 cūḷadukkhakkhandhasuttaṃ  panāvuso bhagavatā kattha kaṃ ārabbha kismiṃ vatthusmiṃ bhāsitaṃ
 sakkesu bhante kapilavatthusmiṃ mahānāmaṃ sakkaṃ ārabbha bhāsitaṃ mahānāmo bhante sakko bhagavantaṃ upasaṅkamitvā etadavoca dīgharattāhaṃ bhante bhagavatā evaṃ dhammaṃ desitaṃ ājānāmi lobho cittassa upakkileso doso cittassa upakkileso moho cittassa upakkilesoti evañcāhaṃ bhante bhagavatā dhammaṃ desitaṃ ājānāmi lobho cittassa upakkileso doso cittassa upakkileso moho cittassa upakkilesoti atha ca pana me ekadā lobhadhammāpi cittaṃ pariyādāya tiṭṭhanti dosadhammāpi cittaṃ pariyādāya tiṭṭhanti mohadhammāpi cittaṃ pariyādāya tiṭṭhanti tassa mayhaṃ bhante evaṃ hoti ko su nāma me dhammo ajjhattaṃ appahino  yena me ekadā lobhadhammāpi cittaṃ pariyādāya tiṭṭhanti dosadhammāpi cittaṃ pariyādāya tiṭṭhanti mohadhammāpi cittaṃ pariyādāya tiṭṭhantīti tasmiṃ bhante vatthusmiṃ bhāsitaṃ

 anumānasuttaṃ  panāvuso kattha kaṃ ārabbha kena bhāsitaṃ
 bhaggesu bhante susumāragire bhesakaḷāvane āyasmatā mahāmoggallānattherena sambahule bhikkhū ārabbha bhāsitaṃ

 cetokhilasuttaṃ  panāvuso bhagavatā kattha kaṃ ārabbha bhāsitaṃ
 sāvatthiyaṃ bhante sambahule bhikkhū ārabbha bhāsitaṃ

 vanapatthasuttaṃ  panāvuso bhagavatā kattha kaṃ ārabbha bhāsitaṃ
 sāvatthiyaṃ bhante sambahule bhikkhū ārabbha bhāsitaṃ

 madhupiṇḍikasuttaṃ panāvuso bhagavatā kattha kaṃ ārabbha kismiṃ vatthusmiṃ bhāsitaṃ
 sakkesu bhante daṇḍapāṇiṃ sakkaṃ ārabbha bhāsitaṃ daṇḍapāṇi bhante sakko bhagavantaṃ upasaṅkamitvā etadavoca kiṃ vādī samaṇo kimakkhāyīti tasmiṃ bhante vatthusmiṃ bhāsitaṃ

 dvedhāvitakkasuttaṃ  panāvuso bhagavatā kattha kaṃ ārabbha bhāsitaṃ
 sāvatthiyaṃ bhante sambahule bhikkhū ārabbha bhāsitaṃ

 vitakkasaṇṭhānasuttaṃ  panāvuso bhagavatā kattha kaṃ ārabbha bhāsitaṃ
 sāvatthiyaṃ bhante sambahule bhikkhū ārabbha bhāsitaṃ

 tenāvuso  bhagavatā sammāsambuddhena kakacūpamasuttaṃ kattha kaṃ ārabbha kismiṃ vatthusmiṃ bhāsitaṃ
 sāvatthiyaṃ bhante āyasmantaṃ moḷiyaphaggunaṃ ārabbha bhāsitaṃ āyasmā bhante moḷiyaphagguno bhikkhunīhi saddhiṃ  ativelaṃ saṃsaṭṭho viharati tasmiṃ bhante vatthusmiṃ bhāsitaṃ
 atha  kho āvuso āyasmato moḷiyaphaggunassa taṃ bhagavato ovādaṃ sutvā kathaṃ cittaṃ uppannaṃ kathañja bhagavā uttari bhikkhūna ovādamadāsi
 atha kho bhante moḷiyaphaggunassa bhagavato imaṃ ovādaṃ sutvā bhikkhunisaṃsaggato oramissāmi viramissāmītipi cittaṃ na uppannaṃ asaṃvarameva bhante cittaṃ uppannaṃ bhagavā ca bhante ārādhayiṃsu vata me bhikkhave bhikkhū ekaṃ samayaṃ cittaṃ evamādinā uttari bhikkhūnaṃ ovādamadāsi
ubhato  daṇḍakena cepi bhikkhave kakacena corā ocarakā aṅgamaṅgāni okanteyyuṃ

 alagaddūpamasuttaṃ  panāvuso bhagavatā kattha kaṃ ārabbha kismiṃ vatthusmiṃ bhāsitaṃ
 sāvatthiyaṃ bhante ariṭṭhaṃ bhikkhuṃ gaddhabādhipubbaṃ ārabbha bhāsitaṃ ariṭṭhassa bhante bhikkhuno gaddhabādhipubbassa evarūpaṃ pāpakaṃ diṭṭhigataṃ uppannaṃ tathāhaṃ bhagavatā dhammaṃ desitaṃ ājādāmi yathā yeme antarāyikā dhammā vuttā bhagavatā te paṭisevato nālaṃ antarāyāyāti tasmiṃ bhante vatthusmiṃ bhāsitaṃ
 atha  kho āvuso āyasmato ariṭṭhassa gaddhabādhipubbassa kathaṃ cetaso parivitakko udapādi kathañca bhagavā uttari bhikkhunaṃ dhammadesanaṃ pavattesi
 atha kho bhante ariṭṭhassa bhikkhuno gaddhabādhipubbassa kiñcāpi maṃ bhagavā moghapurisavādena vadesi na kho pana me maggaphalānaṃ upanissayo na hoti svāhaṃ ārabhitvā ghaṭṭetvā maggaphalāni nibbattessāmīti evaṃ kho bhante cetaso parivitakko udapādi bhagavā ca bhante duppaññassa alagaddūpamaṃ dassetvā alagaddūpamaṃ pariyattiñca dassetvā paññavato alagaddūpamāya ca kullūpamāya ca paññavato nissaraṇapariyattiṃ dassetvā cha ca diṭṭhiṭṭhānāni tesañca channaṃ diṭṭhiṭṭhānānaṃ viniveṭhanākāraṃ dassetvā pariyosāne ca khandhakammaṭṭhānaṃ arahattanikūṭena dassetvā uttari bhikkhūnaṃ dhammakathaṃ pavattesi

 dhammikasuttaṃ  panāvuso bhagavatā kattha kaṃ ārabbha kismiṃ vatthusmiṃ bhāsitaṃ
 sāvatthiyaṃ bhante āyasmantaṃ kumārakassapaṃ ārabbha bhāsitaṃ āyasmā bhante kumārakassapo bhagavantaṃ upasaṅkamitvā vammikapañhaṃ pucchi tasmiṃ bhante vatthusmiṃ bhāsitaṃ

 rathavinītasuttaṃ  panāvuso kattha kena bhāsitaṃ
 sāvatthiyaṃ bhante āyasmatā ca sāriputtattherena dhammasenāpatinā āyasmatā ca puṇṇena mantāṇiputtena aññamaññaṃ pucchāvissajjanavasena bhāsitaṃ

 nivāpasuttaṃ panāvuso bhagavatā kattha kaṃ ārabbha bhāsitaṃ
 sāvatthiyaṃ bhante sambahule bhikkhū ārabbha bhāsitaṃ
 imasmiṃ  āvuso sutte ko nivāpo ko nevāpiko kā nevāpikaparisā kā migajātā kathañcetissā upamāya attho daṭṭhabbo
 imasmiṃ bhante sutte nivāpoti kho bhante pañcannetaṃ kāmaguṇānaṃ adhivacanaṃ nevāpikoti kho bhante mārassetaṃ pāpimato adhivacanaṃ nevāpikaparisāti kho bhante māraparisāyetaṃ adhivacanaṃ migajātāti kho bhante samaṇabrāhmaṇānametaṃ adhivacanaṃ imasmiṃ bhante sutte etassa attho evaṃ daṭṭhabbo

 kenāvuso  bhagavatā sammāsambuddhena pāsarāsisuttaṃ kattha kaṃ ārabbha kismiṃ vatthusmiṃ bhāsitaṃ
 sāvatthiyaṃ bhante sambahule bhikkhū ārabbha bhāsitaṃ sambahulā bhante bhikkhū rammakassa brāhmaṇassa assame bhagavantaṃ ārabbha dhammiyā kathāya sannisīdiṃsu tasmiṃ bhante vatthusmiṃ bhāsitaṃ
 atha  kho āvuso tesaṃ sambahulānaṃ bhikkhūnaṃ dhammiyā kathāya sannisinnānaṃ kīdisaṃ dhammakathaṃ kathesi
 sādhu bhikkhave etaṃ kho bhikkhave tumhākaṃ patirūpaṃ kulaputtānaṃ saddhā agārasmā anagāriyaṃ pabbajitānaṃ yaṃ tumhe dhammiyā kathāya sannisīdeyyātha sannipatitānaṃ vo bhikkhave dvayaṃ karaṇīyaṃ dhammī vā kathā ariyo vā tuṇhībhāvo dvemā bhikkhave pariyesanā ariyā ca pariyesanā anariyā ca pariyesanā evamādinā bhante bhagavā sannipatitānaṃ tesaṃ bhikkhūnaṃ ariyapariyesanañca anariyapariyesanañca vibhajitvā desesi
 kathañcāvuso  bhagavā attanāpi anariyapariyesanaṃ pahāya ariyapariyesanāya pariyesitabhāvaṃ pakāsesi
 ahampi sudaṃ bhikkhave pubbeva sambodhā anabhisambuddho bodhisattova samāno attanā jātidhammo samāno jātidhammaṃyeva pariyesāmi attanā jarādhammo byādhidhammo maraṇadhammo sokadhammo saṃkilesadhammo samāno saṃkilesadhammaṃyeva pariyesāmi evamādinā bhante bhagavā attanāpi anariyapariyesanaṃ pahāya ariyapariyesanāya pariyesitabhāvaṃ pakāsesi
 evaṃ  paṭhamābhisambuddhassa āvuso bhagavato ajapālanigrodharukkhamūle nisinnassa dhammadesanāya katasanniṭṭhānassa kīdiso
cetaso  parivitakko udapādi kathañca dhammadesanāya cārikā ahosi kathañca paṭhamā dhammadesanā ahosi
 kassa nu kho ahaṃ paṭhamaṃ dhammaṃ deseyyaṃ ko imaṃ dhammaṃ khippameva ājānissatīti evaṃ kho bhante bhagavato paṭhamābhisambuddhassa ajapālanigrodhamūle dhammadesanāya katasanniṭṭhānassa parivitakko udapādi atha bhante bhagavā uruvelāyaṃ yathābhirantaṃ viharitvā yena bārāṇasī tena padasāyeva cārikaṃ pakkāmi dhammadesanāya dveme bhikkhave antā pabbajitena na sevitabbā katame dve yo cāyaṃ kāmesu kāmasukhallikānuyogo hīno gāmmo pothujjaniko anariyo anattasaṃhito evamādinā bhante bhagavato paṭhamā dhammadesanā ahosi
sabbābhibhū  sabbavidūhamasmi
sabbadhammesu anūpalitto
sabbañjaho taṇhākkhaye vimutto
sayaṃ abhiññāya kamuddiseyyaṃ
 kathañcāvuso  bhagavā pāsarāsiupamāya taṃ desanaṃ pariniṭṭhāpesi
 pañcime bhikkhave kāmaguṇā katame pañca cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā sotaviññeyyā saddā ghānaviññeyyā gandhā jivhāviññeyyā rasā kāyaviññeyyā phoṭṭhabbā iṭṭhā kantā manāpā piyarūpā kāmūpasaṃhitā rajanīyā ime kho bhikkhave pañca kāmaguṇā ye hi keci bhikkhave samaṇā vā brāhmaṇā vā ime kāmaguṇe gathitā mucchitā ajjhopannā anādīnavadassāvino anissaraṇapaññā paribhuñjanti te evamassu veditabbā anayamāpannā byāsanamāpannā yathākāmakaraṇīyā pāpimato evamādinā bhante bhagavā pāsarāsiupamāya dhammadesanaṃ pariniṭṭhāpesi

 tenāvuso  jānatā sammāsambuddhena cūḷahatthipadopamasuttaṃ kattha kaṃ ārabbha kismiṃ vatthusmiṃ bhāsitaṃ
 sāvatthiyaṃ bhante jāṇussoṇiṃ brāhmaṇaṃ ārabbha bhāsitaṃ jāṇussoṇi bhante brāhmaṇo bhagavantaṃ upasaṅkamitvā yāvatako ahosi pilotikena paribbājakena saddhiṃ kathāsallāpo taṃ sabbaṃ bhagavato ārocesi tasmiṃ bhante vatthusmiṃ bhāsitaṃ
 kathañcāvuso  bhagavā hatthipadopamaṃ vitthārena paripūretvā desesi
 na kho brāhmaṇa ettāvatā hatthipadopamo vitthārena paripūro hoti api ca brāhmaṇa yathā hatthipadopamo vitthārena paripūro hoti taṃ suṇāhi sādhukaṃ manasikarohi bhāsissāmīti evamādinā bhante bhagavā hatthipadopamaṃ paripūretvā brāhmaṇassa jāṇussoṇissa desesi

 mahāhatthipadopamasuttaṃ  panāvuso kattha kaṃ ārabbha kena bhāsitaṃ
 sāvatthiyaṃ bhante sambahule bhikkhū ārabbha āyasmatā sāriputtattherena dhammasenāpatinā bhāsitaṃ

 mahāsāropamasuttaṃ  panāvuso bhagavatā kattha kaṃ ārabbha kismiṃ vatthusmiṃ bhāsitaṃ
 rājagahe bhante devadattaṃ ārabbha bhāsitaṃ devadatto bhante saṅghaṃ bhinditvā ruhiruppādakammaṃ katvā acirapakkanto hoti tasmiṃ bhante vatthusmiṃ bhāsitaṃ

 cūḷasāropamasuttaṃ  panāvuso bhagavatā kattha kaṃ ārabbha kismiṃ vatthusmiṃ bhāsitaṃ
 sāvatthiyaṃ bhante piṅgalakocchaṃ brāhmaṇaṃ ārabbha bhāsitaṃ piṅgalakoccho bhante brāhmaṇo bhagavantaṃ upasaṅkamitvā pañhaṃ pucchi tasmiṃ bhante vatthusmiṃ bhāsitaṃ

 cūḷagosiṅgasuttaṃ  panāvuso bhagavatā kattha kena saddhiṃ bhāsitaṃ
 nābhike bhante gosiṅgasālavanadāye āyasmatā anuruddhattherena saddhiṃ bhāsitaṃ

 mahāgosiṅgasuttaṃ panāvuso bhagavatā kattha kena saddhiṃ bhāsitaṃ
 gosiṅgasālavanadāye bhante āyasmatā ca sāriputtattherena dhammasenāpatinā āyasmatā ca mahāmoggallānattherena saddhiṃ bhāsitaṃ

 mahāgopālakasuttaṃ  panāvuso bhagavatā kattha kaṃ ārabbha bhāsitaṃ
 sāvatthiyaṃ bhante sambahule bhikkhū ārabbha bhāsitaṃ

 cūḷagopālakasuttaṃ  panāvuso bhagavatā kattha kaṃ ārabbha bhāsitaṃ
 vajjīsu bhante ukkacelāyaṃ gaṅgāya nadiyā tīre sambahule bhikkhū ārabbha bhāsitaṃ

 tenāvuso  jānatā sammāsambuddhena cūḷasaccakasuttaṃ kattha kaṃ ārabbha kismiṃ vatthusmiṃ bhāsitaṃ
 vesāliyaṃ bhante saccakaṃ nigaṇṭhaputtaṃ ārabbha bhāsitaṃ saccako nigaṇṭhaputto mahatiyā licchaviparisāya saddhiṃ yena bhagavā tenupasaṅkami upasaṅkamitvā bhagavantaṃ etadavoca kathaṃ pana bhavaṃ gotamo sāvake vineti kathaṃ bhāgā ca pana bhoto gotamassa sāvakesu anusāsanī bahulā pavattatīti atha bhante bhagavatā aniccavāde ca anattavāde ca pakāsite saccako nigaṇṭhaputto pathavīupamaṃ dassetvā attano attavādaṃ pakāsesi tasmiṃ bhante vatthusmiṃ bhāsitaṃ
 evaṃ  āvuso saccakena nigaṇṭhaputtena mahāpathavīupamaṃ dassetvā attavāde pakāsite kathaṃ bhagavā taṃ attavādaṃ puna patiṭṭhāpetvā samanuyuñji samanugāhi samanubhāsi
 nanu tvaṃ aggivessana evaṃ vadesi rūpaṃ me attā vedanā me attā saññā me attā saṅkhārā me attā viññāṇaṃ me attāti evaṃ kho bhante bhagavā saccakaṃ nigaṇṭhaputtaṃ taṃ attavādaṃ patiṭṭhāpesi patiṭṭhāpetvā ca pana bhante bhagavā tena hi aggivessana taññevettha paṭipucchissāmi yathā te khameyya tathā taṃ byākareyyāsīti evamādinā bhante bhagavā saccakaṃ nigaṇṭhaputtaṃ samanuyuñji samanugāhi samanubhāsi
 evaṃ  kho āvuso saccake nigaṇṭhaputte tuṇhībhūte adhomukhe pajjhāyante appaṭibhāne nisinne dummukho nāma licchaviputto bhagavantaṃ kiṃ vacanaṃ avoca
 evaṃ bhante saccake nigaṇṭhaputte tuṇhībhūte maṅkubhūte pattakkhandhe adhomukhe pajjhāyante appaṭibhāne dummukho licchaviputto  bhagavantaṃ etadavoca upamā maṃ bhagavā paṭibhātīti
 atha  kho āvuso saccako nigaṇṭhaputto bhagavantaṃ kīdisaṃ pañhaṃ pucchi kathañca taṃ bhagavā byākāsi
 atha kho bhante saccako nigaṇṭhaputto dummukhaṃ licchaviṃ apasādetvā bhagavantaṃ sekhañca asekhañca pañhaṃ pucchi bhagavā ca bhante idha aggivessana mama sāvako yaṃ kiñci rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā evamādinā sekhañca asekhañca puggalaṃ vibhajitvā byākāsi
buddho  so bhagavā bodhāya dhammaṃ deseti
danto so bhagavā damathāya dhammaṃ deseti
santo so bhagavā samathāya dhammaṃ deseti
tiṇṇo so bhagavā taraṇāya dhammaṃ deseti
parinibbuto so bhagavā parinibbānāya dhammaṃ deseti

 mahāsaccakasuttaṃ  panāvuso bhagavatā kattha kaṃ ārabbha kismiṃ vatthusmiṃ bhāsitaṃ
 vesāliyaṃ bhante saccakaṃyeva nigaṇṭhaputtaṃ ārabbha bhāsitaṃ saccako bhante nigaṇṭhaputto aparadivase bhagavantaṃ upasaṅkamitvā bhagavato sāvake āsajja bhāvanādvayapaṭisaṃyuttaṃ vācaṃ bhāsati tasmiṃ bhante vatthusmiṃ bhāsitaṃ
 kathañcāvuso  bhagavā saccakaṃ nigaṇṭhaputtaṃ paṭipucchitvā bhāvanādvayaṃ vibhajja kathesi
 atha kho bhante bhagavā kinti pana te aggivessana kāyabhāvanā sutāti evamādinā saccakaṃ nigaṇṭhaputtaṃ paṭipucchitvā kathañca aggivessana abhāvitakāyo ca hoti abhāvitacitto ca evamādinā bhāvanādvayaṃ vibhajitvā byākāsi
 atha  kho āvuso saccako nigaṇṭhaputto bhagavantaṃ kiṃ vacanaṃ avoca kathañca bhagavā padhānakāle attanāanubhūtapubbā paramukkaṃsagatā sukhadukkhavedanāyo pakāsesi yāpi bhagavato cittaṃ na pariyādāya aṭṭhaṃsu
 atha kho bhante saccako nigaṇṭhaputto bhagavantaṃ etadavoca na hi nūna bhoto gotamassa uppajjati tathā rūpā sukhāvedanā yathārūpā uppannā sukhāvedanā cittaṃ pariyādāya tiṭṭheyya na hi nūna bhoto gotamassa uppajjati tathārūpā dukkhā vedanā yathārūpā uppannā dukkhā vedanā cittaṃ pariyādāya tiṭṭheyyāti atha kho bhagavā kiñhi no siyā aggivessana idha me  aggivessena pubbeva sambodhā anabhisambuddhassa bodhisattasseva sato etadahosi evamādinā bhante bhagavā padhānakāle attanānubhūtapubbā paramukkaṃsagatā sukhadukkhavedanāyo vitthārena yāpi bhagavato cittaṃ na pariyādāya aṭṭhaṃsu

 tenāvuso  bhagavatā jānatā sammāsambuddhena cūḷataṇhāsaṅkhayasuttaṃ kattha kaṃ ārabbha kismiṃ vatthusmiṃ bhāsitaṃ
 sāvatthiyaṃ bhante sakkaṃ devānamindaṃ ārabbha bhāsitaṃ sakko bhante devānamindo bhagavantaṃ upasaṅkamitvā etadavoca kittāvatānukho bhante bhikkhu saṃkhittena taṇhāsaṅkhayavimutto hoti accantaniṭṭho accantayogakkhemi  accantabrahmacārī accantapariyosāno seṭṭho devamanussānanti tasmiṃ bhante vatthusmiṃ bhāsitaṃ
kittāvatā  nu kho bhante bhikkhu saṃkhittena taṇhāsaṅkhayavimutto hoti accantaniṭṭho accantayogakkhemī accantabrahmacārī accantapariyāsāno seṭṭho devamanussānaṃ 

 mahātaṇhāsaṅkhayasuttaṃ panāvuso bhagavatā kattha kaṃ ārabbha kismiṃ vatthusmiṃ bhāsitaṃ
 sāvatthiyaṃ bhante sātiṃ bhikkhuṃ kevaṭṭaputtaṃ ārabbha bhāsitaṃ sātissa bhante bhikkhuno kevaṭṭaputtassa evarūpaṃ pāpakaṃ diṭṭhigataṃ uppannaṃ hoti tathāhaṃ bhagavatā dhammaṃ desitaṃ ājānāmi yathā tadevidaṃ viññāṇaṃ sandhāvati  saṃsarati anaññanti tasmiṃ bhante vatthusmiṃ bhāsitaṃ
 atha  kho āvuso bhagavā kathaṃ bhikkhū āmantetvā ca paṭipucchitvā ca anattabhāvadīpikaṃ dhammakathaṃ kathesi
 atha bhante bhagavā bhikkhū taṃ kiṃ maññatha bhikkhave apināyaṃ sāti bhikkhu kevaṭṭaputto usmīkatopi ismiṃ dhammavinayeti āmantetvā tumhepi me bhikkhave evaṃ dhammaṃ desitaṃ ājānāthatyādinā bhikkhū paṭipucchitvā ca yaṃ yadeva bhikkhave paccayaṃ paṭicca uppajjati viññāṇaṃ tena teneva viññāṇaṃ tveva saṅkhyaṃ gacchati cakkhuñca paṭicca rūpe  ca uppajjati viññāṇaṃ cakkhuviññāṇaṃ tveva saṅkhyaṃ gacchati evamādinā bhante anattatādīpikaṃ dhammiṃ kathaṃ kathesi

 mahāassapurasuttaṃ  panāvuso bhagavatā kattha kaṃ ārabbha kismiṃ vatthusmiṃ bhāsitaṃ
 aṅgesu bhante assapure nāma aṅgānaṃ nigame bahū manusse saddhe pasanne ārabbbha bhāsitaṃ bahū bhante manussā saddhā pasannā bhikkhusaṅghaṃ sakkaccaṃ upaṭṭhahiṃsu sabbakālañca ratanattayapaṭisaṃyuttaṃ vaṇṇakathaṃyeva kathayiṃsu tasmiṃ bhante vatthusmiṃ bhāsitaṃ
 katame  āvuso tattha bhagavatā dhammā samaṇakaraṇā ca brāhmaṇakaraṇā ca uttaruttari paṇītapaṇītā desitā
 hirottappā  parisuddhakāyasamācāro parisuddhavacīsamācāro parisuddhamanosamācāro parisuddhājīvo indriyesu guttadvāratā bhojanemattaññutā jāgariyānuyogo satisampajaññaṃ nīvaraṇappahānaṃ cattāri ca jhānāni tisso ca vijjā ime kho bhante tattha bhagavatā samaṇakaraṇā ca brāhmaṇakaraṇā ca uttaruttari paṇītapaṇītā dhammā desitā

 cūḷaassapurasuttaṃ  panāvuso bhagavatā katta kaṃ ārabbha bhāsitaṃ
 tasmiṃyeva bhante assapure nigame teyeva manusse saddhe pasanne ārabbha bhāsitaṃ tasmiṃyeva bhante vatthusmiṃ bhāsitaṃ
 kathañcāvuso  tattha bhagavatā samaṇasāmīcippaṭipadā ca assamaṇasāmīcippaṭipadā ca vibhajitvā desitā
 kathañca bhikkhave bhikkhu na samaṇasāmīcippaṭipadaṃ paṭipanno hoti yassa kassaci bhikkhave bhikkhuno abhijjhālussa abhijjhā appahīnā hoti byāpannacittassa byāpādo appahīno hotīti evamādinā ca kathañca bhikkhave bhikkhu samaṇasāmīcippaṭipadaṃ paṭipanno hoti yassa kassaci bhikkhave bhikkhuno abhijjhālussa abhijjhā pahīnā hoti byāpannacittassa byāpādo pahīno hoti evamādinā ca bhante bhagavatā tattha samaṇasāmīcippaṭipadā ca assamaṇasāmīcippaṭipadā ca vitthārena vibhajitvā desitā

 sāleyyakasuttaṃ  panāvuso bhagavatā kattha kaṃ ārabbha kismiṃ vatthusmiṃ bhāsitaṃ
 kosalesu bhante sālāyaṃ nāma brāhmaṇagāme sāleyyake brāhmaṇagahapatike ārabbha bhāsitaṃ sāleyyakā bhante brāhmaṇagahapatikā bhagavantaṃ upasaṅkamitvā etadavocuṃ ko nu kho bho gotama hetu ko paccayo yena midhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti ko pana bho gotama hetu ko paccayo yena midhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantīti tasmiṃ bhante vatthusmiṃ bhāsitaṃ

 verañjakasuttaṃ  panāvuso bhagavatā kattha kaṃ ārabbha kismiṃ vatthusmiṃ bhāsitaṃ
 sāvatthiyaṃ bhante verañjake brāhmaṇagahapatike ārabbha bhāsitaṃ verañjakā bhante brāhmaṇagahapatikā bhagavantaṃ upasaṅkamitvā etadavocuṃ ko nu kho bho gotama hetu ko paccayo yena midhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti ko pana bho gotama hetu ko paccayo yena midhekacce sattā kāyassa bhedā paraṃ maraṇā sugatiṃ saggaṃ lokaṃ upapajjantīti tasmiṃ bhante vatthusmiṃ bhāsitaṃ

 mahāvedallasuttaṃ panāvuso kattha kena bhāsitaṃ
 sāvatthiyaṃ bhante āyasmatā mahākoṭṭhikena puṭṭhena āyasmatā sāriputtattherena dhammasenāpatinā bhāsitaṃ

 cūḷavedallasuttaṃ  panāvuso kattha kena bhāsitaṃ
 rājagahe bhante visākhena upāsakena puṭṭhāya dhammadinnāya theriyā bhāsitaṃ

 cūḷadhammasamādānasuttaṃ  panāvuso bhagavatā kattha kaṃ ārabbha bhāsitaṃ
 sāvatthiyaṃ bhante sambahule bhikkhū ārabbha bhāsitaṃ

 mahādhammasamādānasuttaṃ panāvuso bhagavatā kattha kaṃ ārabbha bhāsitaṃ
 sāvatthiyaṃ bhante sambahule bhikkhū ārabbha bhāsitaṃ

 vīmaṃsakasuttaṃ  panāvuso bhagavatā kattha kaṃ ārabbha bhāsitaṃ
 sāvatthiyaṃ bhante sambahule bhikkhū ārabbha bhāsitaṃ

 kosambiyasuttaṃ panāvuso kattha kaṃ ārabbha kismiṃ vatthusmiṃ bhāsitaṃ
 kosambiyaṃ bhante kosambike bhikkhū ārabbha bhāsitaṃ kosambikā bhante bhikkhū bhaṇḍanajātā kalahajātā vivādāpannā  aññamaññaṃ mukhasattīhi vitudantā viharanti tasmiṃ bhante vatthusmiṃ bhāsitaṃ

 brahmanimantanikasuttaṃ panāvuso bhagavatā kattha kaṃ ārabbha kismiṃ vatthusmiṃ bhāsitaṃ
 sāvatthiyaṃ bhante sambahule bhikkhū ārabbha bhāsitaṃ

 māratajjanīyasuttaṃ  panāvuso kattha kaṃ ārabbha kismiṃ vatthusmiṃ kena bhāsitaṃ
 sakkesu bhante susumāragire bhesakaḷāvane migadāye āyasmatā mahāmoggallānena māraṃ pāpimantaṃ ārabbha bhāsitaṃ māro bhante pāpimā āyasmato mahāmoggallānassa kucchigato hoti koṭṭhamanupaviṭṭho tasmiṃ bhante vatthusmiṃ bhāsitaṃ
