Pāṭidesanīyakaṇḍaṃ
1. Paṭhamapāṭidesanīyasikkhāpadavaṇṇanā
Yāmakālikādīsu āhāratthāya eva dukkaṭaṃ. Tampi āmisena asambhinnarase, sambhinne pana ekarase pāṭidesanīyameva.
Paṭhamapāṭidesanīyasikkhāpadavaṇṇanā niṭṭhitā.
2. Dutiyapāṭidesanīyasikkhāpadavaṇṇanā
‘‘Samuṭṭhānādīni kathinasadisāni, idaṃ pana kiriyākiriya’’nti pāṭho.
Dutiyapāṭidesanīyasikkhāpadavaṇṇanā niṭṭhitā.
4. Catutthapāṭidesanīyasikkhāpadavaṇṇanā
Ārāme vā ārāmūpacāre vā paṭiggahetvā ajjhoharantassāti ārāme vā ārāmūpacāre vā paṭiggahetvā ārāme vā ārāmūpacāre vā ajjhoharantassāti attho.
Bahārāme paṭiggahitaṃ ajjhārāme bhuñjantassa anāpatti. Aṅgesu ca ‘‘ajjhārāme vā ārāmūpacāre vā paṭiggahaṇa’’nti gahetabbaṃ. Ajjhārāme hi dassite ārāmūpacāraṃ dassitamevāti. ‘‘Samuṭṭhānādīni kathinasadisāni, idaṃ pana kiriyākiriya’’nti pāṭho.
Catutthapāṭidesanīyasikkhāpadavaṇṇanā niṭṭhitā.
Pāṭidesanīyavaṇṇanā niṭṭhitā.
