10. Daṇḍavaggo
129.
 Sabbe tasanti daṇḍassa, sabbe bhāyanti maccuno;
Attānaṃ upamaṃ katvā, na haneyya na ghātaye.
130.
 Sabbe  tasanti daṇḍassa, sabbesaṃ jīvitaṃ piyaṃ;
Attānaṃ upamaṃ katvā, na haneyya na ghātaye.
131.
 Sukhakāmāni  bhūtāni, yo daṇḍena vihiṃsati;
Attano sukhamesāno, pecca so na labhate sukhaṃ.
132.
 Sukhakāmāni  bhūtāni, yo daṇḍena na hiṃsati;
Attano sukhamesāno, pecca so labhate sukhaṃ.
133.
 Māvoca pharusaṃ kañci, vuttā paṭivadeyyu taṃ paṭivadeyyuṃ taṃ (ka.);
Dukkhā hi sārambhakathā, paṭidaṇḍā phuseyyu taṃ phuseyyuṃ taṃ (ka.).
134.
 Sace  neresi attānaṃ, kaṃso upahato yathā;
Esa pattosi nibbānaṃ, sārambho te na vijjati.
135.
 Yathā daṇḍena gopālo, gāvo pājeti gocaraṃ;
Evaṃ jarā ca maccu ca, āyuṃ pājenti pāṇinaṃ.
136.
 Atha pāpāni kammāni, karaṃ bālo na bujjhati;
Sehi kammehi dummedho, aggidaḍḍhova tappati.
137.
 Yo daṇḍena adaṇḍesu, appaduṭṭhesu dussati;
Dasannamaññataraṃ ṭhānaṃ, khippameva nigacchati.
138.
 Vedanaṃ  pharusaṃ jāniṃ, sarīrassa ca bhedanaṃ sarīrassa pabhedanaṃ (syā.);
Garukaṃ vāpi ābādhaṃ, cittakkhepañca cittakkhepaṃ va (sī. syā. pī.) pāpuṇe.
139.
 Rājato vā upasaggaṃ upassaggaṃ (sī. pī.), abbhakkhānañca abbhakkhānaṃ va (sī. pī.) dāruṇaṃ;
Parikkhayañca parikkhayaṃ va (sī. syā. pī.) ñātīnaṃ, bhogānañca bhogānaṃ va (sī. syā. pī.) pabhaṅguraṃ pabhaṅgunaṃ (ka.).
140.
 Atha vāssa agārāni, aggi ḍahati ḍayhati (ka.) pāvako;
Kāyassa bhedā duppañño, nirayaṃ sopapajjati so upapajjati (sī. syā.).
141.
 Na  naggacariyā na jaṭā na paṅkā, nānāsakā thaṇḍilasāyikā vā;
Rajojallaṃ ukkuṭikappadhānaṃ, sodhenti maccaṃ avitiṇṇakaṅkhaṃ.
142.
 Alaṅkato cepi samaṃ careyya, santo danto niyato brahmacārī;
Sabbesu  bhūtesu nidhāya daṇḍaṃ, so brāhmaṇo so samaṇo sa bhikkhu.
143.
 Hirīnisedho puriso, koci lokasmi vijjati;
Yo niddaṃ nindaṃ (sī. pī.) saṃ. ni. 1.18 apabodheti apabodhati (sī. syā. pī.), asso bhadro kasāmiva.
144.
 Asso  yathā bhadro kasāniviṭṭho, ātāpino saṃvegino bhavātha;
Saddhāya sīlena ca vīriyena ca, samādhinā dhammavinicchayena ca;
Sampannavijjācaraṇā patissatā, jahissatha pahassatha (sī. syā. pī.) dukkhamidaṃ anappakaṃ.
145.
 Udakañhi nayanti nettikā, usukārā namayanti tejanaṃ;
Dāruṃ namayanti tacchakā, attānaṃ damayanti subbatā.
Daṇḍavaggo dasamo niṭṭhito.
