Tivaññāsatima paccheda
Laṃkāviloponāma
1.
 Mahindo taṃ kaṇiṭṭho so, rājaputto tadaccaye;
Ussāpiya setacchatta-manurādhapure vare.
2.
 Sena senānīnā’nīta desantarajanā kule;
Tattha vāsamakappesi, kicchena dasavacchare.
3.
 Apetanīti maggassa, mudubhūtassa sabbaso;
Uppādabhāgaṃ nādaṃsu, tassa jānapadā tadā.
4.
 Accantaṃ khīṇacitto so, vassamhi dasame vibhū;
Vuttidānena nāsakkhi, saṅgahetuṃ sakaṃ balaṃ.
5.
 Aladdha vuttino sabbe, keraḷā sahitā tato;
Na vuttidānaṃ no yāva, hoti mātāva bhuñjatu.
6.
 Iti rājagharadvāre, sāhasekarasā bhusaṃ;
Cāpahatā nisīdiṃsu, sannaddhachurikāyudhā.
7.
 Hatthasāraṃ samādāya, te vivañciya bhūpati;
Ummaggato viniggamma, turito rohaṇaṃ agā.
8.
 Sīdupabbatagāmamhi , khandhavāraṃ nibandhiya;
Bhātu jāyamma hesitte, ṭhapetvā so tahiṃ vasī.
9.
 Na cirasseva tassāya, matā yasamahīpati;
Mahesitte nivesesi, sakabhātussa dhītaraṃ.
10.
 Deviyā tāya sañjāte, sute kassapanāmake;
Ajjhāvuttaṃ vihāyā’tha, khandhāvāraṃ mahīmati.
11.
 Kārayitvāna nagaraṃ, kappagallakagāmake;
Adhipaccaṃ pavattento, rohaṇe suciraṃ vasī.
12.
 Tato sesesu ṭhānesu, keraḷā sīhaḷā tadā;
Kaṇṇāṭā ca yathākāma-mādhipaccaṃ pavattayuṃ.
13.
 Athassa vāṇijo eko, paratīraṃ idhāgato;
Gantvā pavattiṃ laṃkāya, coḷarañño nivedayi.
14.
 Sotaṃ suṇitvā pesesi, laṃkāgahaṇamānaso;
Balaṃ mahantaṃ balavā, taṃ khippaṃ laṃkamotari.
15.
 Paṭṭhāyo tiṇṇaṭhānamhā, viheṭhentaṃ bahū jane;
Anukkamena taṃ coḷa-balaṃ rohaṇamajjhagā.
16.
 Chattiṃse rājino vasse, mahesiṃ ratanāni ca;
Makuṭañca kamāyātaṃ, sabbamābharaṇaṃ tathā.
17.
 Amūlikañcavajira-valayaṃ devadattiyaṃ;
Acchejjacchurikaṃ chinna-paṭṭikā dhātukañca te.
18.
 Paviṭṭhaṃ vanaduggamhi, bhayātañca mahīpatiṃ;
Jīvaggāhamagaṇhiṃsu, sandhilesampadassiya.
19.
 Mahīpālaṃ dhanaṃ tañca, sabbaṃ hatthagataṃ tato;
Pesayiṃsu lahuṃ coḷa-mahīpālassa santikaṃ.
20.
 Nikāyattitaye dhātu-gabbhe laṃkātale khile;
Mahārahe suvaṇṇādi-paṭibimbe ca’nappake.
21.
 Bhinditvā sahasā sabbe, vihāre ca tahiṃ tahiṃ;
Yatho johārino yakkhā, laṅkāyaṃ sāramaggahuṃ.
22.
 Te coḷā rājaraṭṭhaṃ taṃ, pulatthipuranissitā;
Rakkhapāsāṇakaṇḍavha, ṭhānāvadhimabhuñjisuṃ.
23.
 Taṃ  kumārakamādāya, kassapaṃ raṭṭhavāsino;
Vaḍḍhenti coḷabhayato, gopayantā susādarā.
24.
 Coḷarājā kumāraṃ taṃ, sutvā dvādasavassikaṃ;
Gahaṇatthāya pesesi, mahāmacce mahābale.
25.
 Ūnaṃ pañcasahassena, yodhalakkhaṃ samādiya;
Sabbaṃ te rohaṇaṃ desaṃ, saṅkhobhesu mito tato.
26.
 Kittināmo’tha sacivo, makkhakudrūsavāsiko;
Muddhanāmo tathāmacco, māragallakavāsiko.
27.
 Ubhopi te mahāvīrā, yuddhopāyavicakkhaṇā;
Coḷasenaṃ vināsetu-maccantakatanicchayā.
28.
 Paluṭṭhagirināmamhi, ṭhāne dugge nivesiya;
Katvā chamāsaṃ saṅgāmaṃ, haniṃsu damiḷe bahūṃ.
29.
 Hatāvasiṭṭhā coḷātā, raṇe tasmiṃ bhayadditā;
Palāyitvā yathāpubbaṃ, pulattipuramāvasuṃ.
30.
 Kumāro jayito disvā, ubho te sacive tadā;
Haṭṭhatuṭṭho ‘‘varaṃ tātā, gaṇhathā’’ti sa cabravī.
31.
 Buddho paveṇigāmaṃ so, varaṃ yācittha kittiko;
Saṅghikaṃ gahitaṃ bhāgaṃ, vissajjetuṃ varaṃ vari.
32.
 Rājaputtavarāladdha-varā’maccavarā tadā;
Niddarā sādarā vīrā, pāde vandiṃsu tassa te.
33.
 Rājā dvādasavassāni, vasitvā coḷamaṇḍale;
Aṭṭhatālīsavassamhi, mahindo so divaṃgato.
34.
 Pamāda dosānagatena evaṃ,
Laddhā’pi bhogānanathirā bhavanti;
Iccappamaṃdaṃ hitamāsasāno,
Niccaṃ suviññūsusamā careyya.
Sujanappasādasaṃvegatthāya kate mahāvaṃse
Laṃkāvilopo nāma
Tipaññāsatimo paricchedo.
