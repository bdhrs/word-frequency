

 tatiyapaṇṇāsakassa  paṭhame valāhakāti meghā bhāsitā hoti no kattāti idañcidañca karissāmīti kevalaṃ bhāsatiyeva na karoti kattā hoti no bhāsitāti akathetvāva idañcidañca mayā kātuṃ vaṭṭatīti kattā hoti evaṃ sabbattha attho veditabbo dutiyaṃ uttānatthameva

 tatiye kumbhāti ghaṭā tuccho pihitoti rittako pihitamukho pūro vivaṭoti udakapuṇṇo apārutamukho sesadvayepi eseva nayo

 catutthe uttāno gambhīrobhāsotiādīsu purāṇapaṇṇarasasambhinnavaṇṇo kāḷaudako gambhīrobhāso nāma acchavippasannamaṇivaṇṇaudako uttānobhāso nāma

 pañcame āmaṃ pakkavaṇṇīti āmakaṃ hutvā olokentānaṃ pakkasadisaṃ khāyati evaṃ sabbapadāni daṭṭhabbāni chaṭṭhaṃ uttānatthameva

 sattame  yo āvāṭaṃ khaṇati na ca tattha vasati so gādhaṃ kattā no vasitāti vuccati khantātipi pāṭho iminā nayena sabbapadāni veditabbāni

 aṭṭhame  yo attano gogaṇaṃ maddati na paragogaṇaṃ ayaṃ sagavacaṇḍo no paragavacaṇḍoti evaṃ sabbapadāni veditabbāni ubbejetā hotīti ghaṭṭetvā vijjhitvā ubbegapattaṃ karoti

 navame pheggu phegguparivāroti nissāro pheggurukkho pheggurukkheheva parivuto sāraparivāroti  khadirādīhi sārarukkheheva parivuto esa nayo sabbattha

 dasame āgataviso na ghoravisoti yassa visaṃ āgacchati ghoraṃ pana na hoti cirakālaṃ na pīḷeti sesapadesupi eseva nayoti

