22. Bāvīsatimo paricchedo
Ñāṇadassanavisuddhiniddeso
1319.
 Ito  paraṃ tu bhikkhussa, hoti gotrabhumānasaṃ;
Āvajjaniyaṭhānattā, maggacittassa taṃ pana.
1320.
 Na cappaṭipadāñāṇa-dassanaṃ vā tatheva ca;
Ñāṇadassanasuddhiṃ vā, bhajate na kudācanaṃ.
1321.
 Ubhinnamantarā etaṃ, abbohārikameva taṃ;
Vipassanāya sotasmiṃ, patitattā vipassanā.
1322.
 Pothujjanikagottaṃ vā, abhibhuyya pavattito;
Gottaṃ vuccati nibbānaṃ, tato bhavati gotrabhu.
1323.
 Ñāṇaṃ catūsu maggesu, ñāṇadassanasuddhikaṃ;
Tattha taṃ paṭhamaṃ maggaṃ, sampādetuṃ panicchatā.
1324.
 Aññaṃ  kiñcipi kātabbaṃ, bhikkhunā tena natthi taṃ;
Yañhi tena ca kātabbaṃ, siyā taṃ katameva tu.
1325.
 Anulomāvasānañhi, sūraṃ tikkhaṃ vipassanaṃ;
Uppādentena taṃ sabbaṃ, katameva ca yoginā.
1326.
 Tassānulomañāṇassa, ante tu animittakaṃ;
Visaṅkhāraṃ nirodhañca, nibbānaṃ amataṃ padaṃ.
1327.
 Gocaraṃ kurumānaṃ taṃ, nibbānārammaṇe pana;
Paṭhamāvajjanañceva, paṭhamābhogatāpi ca.
1328.
 Maggassānantarādīhi, paccayehi panacchahi;
Tassa paccayabhāvañca, sādhayantaṃ tato pana.
1329.
 Vipassanāya muddhañhi, sikhāpattāya tāya taṃ;
Uppajjati anāvattaṃ-rammaṇaṃ tassa gotrabhu.
1330.
 Ekenāvajjaneneva, ekissāyeva vīthiyā;
Nānārammaṇatā cānu-lomagotrabhucetasaṃ.
1331.
 Ṭhatvā  āvajjanaṭṭhāne, tamanāvajjanampi ca;
Maggassa pana taṃ saññaṃ, datvā viya nirujjhati.
1332.
 Maggopi tena taṃ dinnaṃ, amuñcitvāva sañhitaṃ;
Taṃ ñāṇamanubandhanto, jāyate tadanantaraṃ.
1333.
 Kadācipi anibbiddhapubbaṃ maggo panesa hi;
Lobhaṃ dosañca mohañca, viddhaṃsantova jāyati.
1334.
 Na kevalamayaṃ maggo, dosanāsanameva ca;
Karoti atha khopāyadvārānipi pidheti ca.
1335.
 Anāmataggasaṃsāravaṭṭadukkhamahodadhiṃ;
Apāramatighorañca, soseti ca asesato.
1336.
 Micchāmaggaṃ  panaṭṭhaṅgaṃ, jāyamāno ca ujjhati;
Sabbaverabhayānettha, niccaṃ vūpasameti ca.
1337.
 Buddhassorasaputtattaṃ, upaneti nayaṃ pana;
Ānisaṃse anekepi, pavattayati yogino.
1338.
 Dāyakenānisaṃsānaṃ, anekesamanena ca;
Ādimaggena saṃyuttaṃ, ñāṇanti ñāṇadassanaṃ.
Paṭhamamaggañāṇaṃ.
1339.
 Tassevānantaraṃ tassa, vipākā dvepi tīṇi vā;
Phalacittāni jāyante, na jāyante tato paraṃ.
1340.
 Keci ekañca dve tīṇi, cattārīti vadanti tu;
Na panetaṃ gahetabbaṃ, ajānitvā vadanti te.
1341.
 Ekassāsevanaṃ natthi, tasmā dve anulomakā;
Tehi āsevanaṃ laddhā, tatiyaṃ hoti gotrabhu.
1342.
 Catutthaṃ maggacittaṃ tu,
Tasmā tīṇi phalāni hi;
Anulomā tayo honti,
Catutthaṃ hoti gotrabhu.
1343.
 Pañcamaṃ maggacittañca, phalāni dve tato pana;
Sattacittaparamāva, ekāvajjanavīthi hi.
1344.
 Ettāvatā paneso hi, sotāpannoti vuccati;
Phalassa pariyosāne, bhavaṅgottaraṇaṃ siyā.
1345.
 Tato bhavaṅgaṃ chinditvā, maggapekkhanahetukaṃ;
Uppajjati manodvāre, āvajjanamano pana.
1346.
 Tasmiṃ  niruddhe maggassa, paccavekkhaṇasaññitā;
Javanāni hi jāyante, satteva paṭipāṭiyā.
1347.
 Eseva ca nayo ñeyyo, phalādīnampi pekkhane;
Paccavekkhaṇañāṇāni, bhavantekūnavīsati.
1348.
 Maggo  phalaṃ pahīnā ca, kilesā avasiṭṭhakā;
Nibbānañceti pañcete, paccavekkhaṇabhūmiyo.
1349.
 Evaṃ so paccavekkhitvā, sotāpannopapattiyā;
Yogamārabhate dhīro, dutiyāya ca bhūmiyā.
1350.
 Khandhapañcakasaṅkhātaṃ, taṃ saṅkhāragataṃ puna;
Aniccaṃ dukkhamanattāti, ñāṇena parimajjati.
1351.
 Tato vipassanāvīthi-mogāhati ca tāvade;
Tassevaṃ paṭipannassa, heṭṭhā vuttanayena tu.
1352.
 Tato saṅkhārupekkhāya, avasāne tatheva ca;
Ekāvajjanavārasmiṃ, gotrabhussa anantaraṃ.
1353.
 Byāpādakāmarāgānaṃ, tanubhāvaṃ tu sādhayaṃ;
Sakadāgāmimaggoyaṃ, jāyate dutiyo pana.
Dutiyamaggañāṇaṃ.
1354.
 Imassāpi ca ñāṇassa, heṭṭhā vuttanayenidha;
Phalacittāni ñeyyāni, viññunā dvepi tīṇi vā.
1355.
 Ettāvatā paneso hi, sakadāgāmi nāmayaṃ;
Sakideva imaṃ lokaṃ, āgantvāntakaro bhave.
1356.
 Heṭṭhā vuttanayeneva, pañcadhā paccavekkhaṇaṃ;
Evaṃ so paccavekkhitvā, sakadāgāmipattiyā.
1357.
 Yogamārabhate  dhīro, tatiyāya ca bhūmiyā;
Byāpādakāmarāgānaṃ, pahānāya ca paṇḍito.
1358.
 Khandhapañcakasaṅkhātaṃ, taṃ saṅkhāragataṃ pana;
Aniccaṃ dukkhamanattāti, ñāṇena parimajjati.
1359.
 Tato vipassanāvīthi-mogāhati ca tāvade;
Tassevaṃ paṭipannassa, heṭṭhā vuttanayena tu.
1360.
 Tato saṅkhārupekkhāya, avasāne tatheva ca;
Ekāvajjanavīthimhi, gotrabhussa anantaraṃ.
1361.
 Byāpādakāmarāgānaṃ, mūlaghātaṃ tu sādhayaṃ;
Tassānāgāmimaggoyaṃ, jāyate tatiyo pana.
Tatiyamaggañāṇaṃ.
1362.
 Imassāpi ca ñāṇassa, heṭṭhā vuttanayenidha;
Pavatti phalacittānaṃ, veditabbā vibhāvinā.
1363.
 Ettāvatā panesopi, hotināgāmi nāmayaṃ;
Tattheva parinibbāyī, anāvattisabhāvato.
1364.
 Heṭṭhā  vuttanayeneva, pañcadhā paccavekkhaṇaṃ;
Evaṃ so paccavekkhitvā, anāgāmiriyasāvako.
1365.
 Yogamārabhate dhīro, catutthāya ca bhūmiyā;
Pattiyārūparāgādi-pahānāya ca paṇḍito.
1366.
 Tatheva saṅkhāragataṃ, aniccādivasena so;
Parivattati ñāṇena, tatheva parimajjati.
1367.
 Tato vipassanāvīthi-mogāhati ca tāvade;
Tassevaṃ paṭipannassa, heṭṭhā vuttanayena tu.
1368.
 Tato  saṅkhārupekkhāya, avasāne tatheva ca;
Ekāvajjanavārasmiṃ, gotrabhussa anantaraṃ.
1369.
 Tassārahattamaggoyaṃ,
Jāyate tu tato paraṃ;
Rūparāgādidosānaṃ,
Viddhaṃsāya karo pana.
Catutthamaggañāṇaṃ.
1370.
 Imassāpi ca ñāṇassa, heṭṭhā vuttanayenidha;
Pavatti phalacittānaṃ, veditabbā vibhāvinā.
1371.
 Ettāvatā paneso hi,
Arahā nāma aṭṭhamo;
Ariyo puggalo hoti,
Mahākhīṇāsavo ayaṃ.
1372.
 Anuppattasadattho ca,
Khīṇasaṃyojano muni;
Sadevakassa lokassa,
Dakkhiṇeyyo anuttaro.
1373.
 Ettāvatā catassopi, ñāṇadassanasuddhiyo;
Hitatthāya ca bhikkhūnaṃ, saṅkhepeneva dassitā.
1374.
 Saddhena sammā pana bhāvanīyā,
Ariyāya paññāya ca bhāvanāya;
Visuddhikāmena tapodhanena,
Bhavakkhayaṃ patthayatā budhena.
Iti abhidhammāvatāre ñāṇadassanavisuddhiniddeso nāma
Bāvīsatimo paricchedo.
