Nissaggiyakaṇḍaṃ
1. Pattavaggo
1. Pattasannicayasikkhāpadavaṇṇanā
Paṭhamaṃ  uttānatthameva.
Pattasannicayasikkhāpadavaṇṇanā niṭṭhitā.
2. Akālacīvarasikkhāpadavaṇṇanā
Yaṃ attanā laddhaṃ, taṃ nissaggiyaṃ hotīti yaṃ cīvaraṃ bhājāpitāya attanā laddhaṃ, tameva nissaggiyaṃ hoti, taṃ vinayakammaṃ katvāpi attanā na labbhati. Tenāha ‘‘nissaṭṭha’’ntiādi. Tattha nissaṭṭhaṃ paṭilabhitvāpīti ‘‘ayyāya, dammī’’ti evaṃ nissaṭṭhaṃ paṭilabhitvāpi. Yathādāneyeva upanetabbanti yathā dāyakehi dinnaṃ, tatheva upanetabbaṃ, akālacīvarapakkheyeva ṭhapetabbanti vuttaṃ hoti.
Akālacīvarasikkhāpadavaṇṇanā niṭṭhitā.
3. Cīvaraparivattanasikkhāpadavaṇṇanā
Metanti me etaṃ. Sakasaññāya gahitattā pācittiyañceva dukkaṭañca vuttaṃ, itarathā bhaṇḍagghena kāretabbaṃ.
Cīvaraparivattanasikkhāpadavaṇṇanā niṭṭhitā.
4. Aññaviññāpanasikkhāpadavaṇṇanā
Paṭilābhenāti  paṭhamaviññattito ūnatarassāpi aññassa paṭilābhena.
Tasmiṃ appahonte puna taññevāti yaṃ paṭhamaṃ viññattaṃ, thokattā tasmiṃ appahonte puna taññeva viññāpentiyāti attho. Aññenapi atthe  satī ti paṭhamaṃ viññattito aññenapi atthe sati. Tena saddhiṃ aññañcāti yaṃ paṭhamaṃ viññattaṃ, tena saddhiṃ aññañca. Kiṃ vuttaṃ hoti? Sace paṭhamaṃ sappi viññattaṃ, ‘‘yamakaṃ pacitabba’’nti ca vejjena vuttattā telenāpi attho hoti. Tato ‘‘telenāpi me attho’’ti evamādinā aññañca viññāpentiyāti vuttaṃ hoti. Ānisaṃsaṃ dassetvāti ‘‘sace kahāpaṇassa sappi ābhataṃ hoti, iminā mūlena dviguṇaṃ telaṃ labbhati, telenāpi ca idaṃ kiccaṃ nippajjati, tasmā telaṃ āharā’’ti evaṃ ānisaṃsaṃ dassetvā.
Aññaviññāpanasikkhāpadavaṇṇanā niṭṭhitā.
5. Aññacetāpanasikkhāpadavaṇṇanā
Tato aññaṃ cetāpeyyāti paṭhamaṃ cetāpitato yaṃ kiñci aññaṃ cetāpeyya.
Aññacetāpanasikkhāpadavaṇṇanā niṭṭhitā.
6. Paṭhamasaṅghikacetāpanasikkhāpadavaṇṇanā
Aññassatthāya dinnenāti yaṃ cetāpeti, tato aññassatthāya dinnena. Aññuddisikenāti purimassevatthadīpanaṃ.
Sesakaṃ upanentiyāti yadatthāya dinno, taṃ cetāpetvā avasesaṃ aññassatthāya upanentiyā. Sāmike apaloketvāti dāyake āpucchitvā. Evarūpāsū āpadāsu upanentīnanti evarūpesu upaddavesu aññassa yassa kassaci atthāya upanentīnaṃ.
Paṭhamasaṅghikacetāpanasikkhāpadavaṇṇanā niṭṭhitā.
7. Dutiyasaṅghikacetāpanasikkhāpadavaṇṇanā
Na  kevalaṃ teneva parikkhārenāti āha ‘‘sayaṃ yācitakenāpī’’ti. Vuttañhetaṃ pāḷiyaṃ ‘‘bhikkhuniyo tena ca parikkhārena sayampi yācitvā bhesajjaṃ cetāpetvā paribhuñjiṃsū’’ti (pāci. 763). Mātikāyaṃ pana gamyamānattā pi-saddo nappayutto. Gamyamānatthassa hi saddassa payogaṃ pati kāmacāroti yutti.
Dutiyasaṅghikacetāpanasikkhāpadavaṇṇanā niṭṭhitā.
8-9-10. Paṭhamagaṇikacetāpanādisikkhāpadavaṇṇanā
Aṭṭhamanavamadasamāni uttānatthāneva.
Paṭhamagaṇikacetāpanādisikkhāpadavaṇṇanā niṭṭhitā.
Pattavaggo paṭhamo.
2. Cīvaravaggo
11. Garupāvuraṇasikkhāpadavaṇṇanā
Yasmā pavāritaṭṭhāne viññatti nāma na paṭisedhetabbā, tasmā bhagavā dhammanimantanavasena pavāritaṭṭhāne ‘‘vadethāyye, yenattho’’ti (sārattha. ṭī. pācittiya 3.784) vuttāya catukkaṃsaparamaṃ viññāpetabbanti paricchedaṃ dassetīti veditabbaṃ. Teneva ‘‘cetāpetabbanti ṭhapetvā sahadhammike ca ñātakappavārite ca aññena kismiñcideva guṇe parituṭṭhena ‘vadethāyye, yenattho’ti vuttāya viññāpetabba’’nti vuttaṃ. Rājānanti pasenadikosalarājānaṃ.
Garupāvuraṇasikkhāpadavaṇṇanā niṭṭhitā.
12. Lahupāvuraṇasikkhāpadavaṇṇanā
Dutiyaṃ  uttānatthameva.
Lahupāvuraṇasikkhāpadavaṇṇanā niṭṭhitā.
Cīvaravaggo dutiyo.
Iti kaṅkhāvitaraṇiyā pātimokkhavaṇṇanāya
Vinayatthamañjūsāyaṃ līnatthappakāsaniyaṃ
Bhikkhunipātimokkhe nissaggiyavaṇṇanā niṭṭhitā.
