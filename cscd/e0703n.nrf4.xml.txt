Pañcama pariccheda
Tatiyadhammasaṃgīti
1.
 Yā mahākassapādīhi , mahātherehi ādito;
Katā saddhamma saṃgīti, theriyā’ti pavuccati.
2.
 Eko’va theravādo so, ādivassasate ahu;
Aññācariyavādātu, tato oraṃ ajāyisuṃ.
3.
 Tehi saṃgītikārehi, therehi dutiyehi te;
Niggahitā pāpabhikkhū, sabbe dasasahassakā.
4.
 Akaṃsā’cariyavādaṃ te, mahāsaṃgītināmakā;
Tato gokulikā jātā, ekabbohārikāpi ca.
5.
 Gokulikehi paṇṇatti-vādā bāhulikāpi ca;
Cetiyavādā tesveva, samatāsaṅghikā cha te.
6.
 Punāpi theravādehi, mahiṃsāsakabhikkhavo;
Vajjīputtakabhikkhū ca, duve jātā ime khalu.
7.
 Jātā’tha dhammuttariyā, bhadrayānikabhikkhavo;
Channāgārā sammitiyā, vajjīputtiyabhikkhūti.
8.
 Mahiṃsāsakabhikkhūhi, bhikkhū sabbattha vādino;
Dhammaguttiyabhikkhū ca, jātā khalu ime duve.
9.
 Jātā sabbatthivādīhi, kassapiyā tato pana;
Jātā saṅkantikā bhikkhū, suttavādā tato pana.
10.
 Theravādena saha te, honti dvādasi’mepi ca;
Pubbe vuttachavādā ca, iti aṭṭhārasā khilā.
11.
 Sattarasāpi dutiye, jātā vasassate iti;
Aññācariyavādā tu, tato oramajāyisuṃ.
12.
 Hematā  rājagiriyā, tathā siddhatthikāpi ca;
Pubbaseliyabhikkhū ca, tathā aparaseliyā.
13.
 Vājiriyā cha etehi, jambudīpamhi bhinnakā;
Dhammaruci ca sāgaliyā, laṃkādīpamhi bhinnakā.
Ācariyakulavādakathā niṭṭhitā.
Dhammāsokābhiseka
14.
 Kāḷāsokassa puttā tu, ahesuṃ dasabhātikā;
Bāvīsatiṃ te vassāni, rajjaṃ samanusāsisuṃ.
15.
 Nava nandā tato āsuṃ, kameneva narādhipā;
Te’pi bāvīsavassāni, rajjaṃ samanusāsisuṃ.
16.
 Moriyānaṃ khattiyānaṃ, vaṃse jātaṃ siridharaṃ;
Candaguttoti paññātaṃ, cāṇakko brāhmaṇo tato.
17.
 Navamaṃ dhananandaṃ taṃ, ghātetvā caṇḍakodhasā;
Sakale jambudīpasmiṃ, rajje samabhisiñcī so.
18.
 So catuvīsavassāniṃ, rājā rajjamakārayi;
Tassa putto bindusāro, aṭṭhavīsati kārayi.
19.
 Bindusārasutā āsuṃ, sataṃ eko ca vissutā;
Asoko āsi tesaṃ tu, puññatejobaliddhiko.
20.
 Vemātike bhātaro so, hantvā ekūnakaṃ sataṃ;
Sakale jambudīpasmiṃ, ekarajjamapāpuṇi.
21.
 Jinanibbānato pacchā, pure tassābhisekato;
Sāṭṭhārasaṃ vassasata-dvayamevaṃ vijāniya.
22.
 Patvā catūhi vassehi, ekarajjaṃ mahāyaso;
Pure pāṭaliputtasmiṃ, attānamabhisecayi.
23.
 Tassā’bhisekena  samaṃ, ākāse bhūmiyaṃ tathā;
Yojane yojane āṇā, niccaṃ pavattitā ahu.
24.
 Anotatto dakākāje, aṭṭhanesuṃ dine dine;
Devā devo akā tehi, saṃvibhāgaṃ janassaca.
25.
 Nāgalatādantakaṭṭhaṃ, ānesuṃ himavantato;
Anekesaṃ sahassānaṃ, devā eva pahonakaṃ.
26.
 Agadā’malakañceva, tathāgada haritakaṃ;
Tato’va amapakkañca, vaṇṇagandharasuttamaṃ.
27.
 Pañcavaṇṇāni vatthāni, tatthapuñjanapaṭṭakaṃ;
Pītañca dibbapānañca, chaddantadahato maru.
28.
 Marantā nagare tasmiṃ, migasūkarapakkhino;
Āgantvāna mahānasaṃ, sayameva maranti ca.
29.
 Gāvo tattha carāpetvā, vajamānenti dīpino;
Khetta vatthutaḷākādiṃ, pālenti migasūkarā.
30.
 Sumanaṃ pupphapaṭakaṃ, abhuttaṃ dibbamuppalaṃ;
Vilepanaṃ añjanañca, nāgānāgāvimānato.
31.
 Sālivāhasahassāni, navutiṃ tu suvā pana;
Chaddantadahatoyeva, āhariṃsu dine dine.
32.
 Te sālinitthusakaṇe, akhaṇḍetvāna taṇḍule;
Akaṃsu mūsikā tehi, bhattaṃ rājakule ahu.
33.
 Akaṃsu sassataṃ tassa, madhūni madhumakkhikā;
Tathā kammārasālāsu, acchākūṭāni pātayuṃ.
34.
 Karavikā sakuṇikā, manuññamadhurassarā;
Akaṃsu tassā’gantvāna, rañño madhuravassitaṃ.
35.
 Rājā’bhisitto so’soko,
Kumāraṃ tissasavhayaṃ;
Kaṇiṭṭhaṃ saṃsodariyaṃ, uparajje’bhisecayi.
Dhammāsokābhiseko niṭṭhito
Nigrodhasāmaṇera dassana
36.
 Pitā  saṭṭhisahassāni, brāhmaṇe brahmapakkhike;
Bhojesi sopi teyeva, tīṇi vassāni bhojayi.
37.
 Disvā’nupasamaṃ tesaṃ, asoko parivesane;
Viceyya dānaṃ dassanti, amacce sanniyojiya.
38.
 Āṇāpayitvā matimā, nānāpāsaṇḍike visuṃ;
Vīmaṃsitvā nisajjāya, bhojāpetvā visajjayi.
39.
 Kāle vātāyanagato, santaṃ racchāgataṃ yatiṃ;
Nigrodhasāmaṇeraṃ so, disvā cittaṃ pasādayi.
40.
 Bindusārassa puttānaṃ, sabbesaṃ jeṭṭhabhātuno;
Sumanassa kumārassa, putto so hi kumārako.
41.
 Asoko pitarā dinnaṃ, rajjamujjeniyañhi so;
Hitvā’gato pupphapuraṃ, bindusāre gilānake.
42.
 Katvā puraṃ sakāyattaṃ, mate pitari bhātaraṃ;
Ghātetvā jeṭṭhakaṃ rajjaṃ, aggahesi pure vare.
43.
 Sumanassa kumārassa, devī tannāmikā tato;
Gabbhinī nikkhamitvāna, pācinadvārato bahi.
44.
 Caṇḍālagāma magamā, tattha nigrodhadevatā;
Tamālapiyanāmena, mā patvā gharakaṃ adā.
45.
 Tadahe’va varaṃ puttaṃ, vijāyitvā sutassa sā;
Nigrodhoti akā nāmaṃ, devatā nuggahānugā.
46.
 Disvā taṃ jeṭṭhacaṇḍālo, attano sāminiṃ viya;
Maññanto taṃ upaṭṭhāsi, sattavassāni sādhukaṃ.
47.
 Taṃ mahāvaruṇo thero, tadā disvā kumārakaṃ;
Upanissaya sampannaṃ, arahā pucchi mātaraṃ.
48.
 Pabbājesi khuragge so, arahattamapāpuṇi;
Dassanāyo’pa gacchanto, so tato mātudeviyā.
49.
 Dakkhiṇena ca dvārena, pavisitvā puruttamaṃ;
Taṃ gāmagāmimaggena, yāti rājaṅgaṇe tadā.
50.
 Santāya  iriyā yasmiṃ, pasīdi samahīpati;
Pubbe’va sannivāsena, pemaṃ tasmiṃ ajāyatha.
51.
 Pubbe kira tayo āsuṃ, bhātaro madhu vāṇijā;
Eko madhuṃ vikkiṇāti, āharanti madhuṃ duve.
52.
 Eko paccekasambuddho, vaṇarogāturo ahu;
Añño paccekasambuddho, tadatthaṃ madhuvatthiko.
53.
 Piṇḍacārikavattena, nagaraṃ pāvisī tadā;
Titthaṃ jalatthaṃ gacchanti, ekā ceṭī tamaddasa.
54.
 Pucchitvā madhukāmattaṃ, ñatvā hatthena ādisi;
Eso madhvāpaṇo bhante, tattha gacchā’ti abravi.
55.
 Tattha pattassa buddhassa, vāṇijo so pasādavā;
Vissandayanto mukhato, pattapuraṃ madhuṃ adā.
56.
 Puṇṇañca uppatantañca, patitañca mahītale;
Disvā madhuṃ pasanno so, evaṃ paṇidahī tadā.
57.
 Jambudīpe ekarajjaṃ, dānenā’nena hotu me;
Ākāse yojane āṇā, bhūmiyaṃ yojaneti ca.
58.
 Bhātare āgate āha, edisassa madhuṃ adaṃ;
Anumodatha tumhe taṃ, tumhākañca yato madhu.
59.
 Jeṭṭho āha atuṭṭho so,
Caṇḍālo nūna sosiyaṃ;
Nivāsentīti caṇḍālā,
Kāsāyāni sadā iti.
60.
 Majjho paccekabuddhaṃ taṃ, khipapāraṇṇave iti;
Pattidānavaco tassa, sutvā te cānumodisuṃ.
61.
 Āpaṇā desikaṃ yātu, devittaṃ tassa patthayi;
Ādissamānasandhi ca, rūpaṃ atimanoramaṃ.
62.
 Asoko madhudo’sandhi-mittādevī tu ceṭikā;
Caṇḍālavādī nigrodho, tisso so pāravādiko.
63.
 Caṇḍālavādī caṇḍāla-gāme āsi yato tu so;
Patthesi mokkhaṃ mokkhañca, satta vassova pāpuṇi.
64.
 Niviṭṭhapemo  tasmiṃ so, rājā’ti turito tato;
Pakkosāpesi taṃ so tu, santavuttī upāgami.
65.
 Nisida tātā’nurūpe, āsane tā’ha bhūpati;
Adisvā bhikkhumaññaṃ so, sīhāsanamupāgami.
66.
 Tasmiṃ pallaṅkamāyāte, rājāiti vicintayi;
Ajjā’yaṃ sāmaṇero me, ghare hessati sāmiko.
67.
 Ālambitvā karaṃ rañño, so pallaṅke samāruhi;
Nisīdi rājapallaṅke, setacchattassa heṭṭhato.
68.
 Disvā tathā nisinnaṃ taṃ, asoko so mahīpati;
Sambhāvetvāna guṇato, tuṭṭho’tīva tadā ahu.
69.
 Attano paṭiyattena, khajjabhojjena tappiya;
Sambuddhadesitaṃ dhammaṃ, sāmaṇeramapucchitaṃ.
70.
 Tassa’ppamādavaggaṃ so, sāmaṇero abhāsatha;
Taṃ sutvā bhūmipālo so, pasanno jinasāsane.
71.
 Aṭṭha te niccabhattāni, dammi tātā’ti āha taṃ;
Upajjhāyassa me rāja, tāni dammīti āha so.
72.
 Puna aṭṭhasu dinnesu, tāna’dā cariyassa so;
Puna aṭṭhasu dinnesu, bhikkhusaṅghassa tāna’dā.
73.
 Puna aṭṭhasu dinnesu, adhivāsesi buddhimā;
Dvattiṃsabhikkhū ādāya, dutiyadivase gato.
74.
 Sahatthā tappito raññā, dhammaṃ desiya bhūpatiṃ;
Saraṇesu ca sīlesu, ṭhapesi samahājanaṃ.
Nigrodhasāmaṇeradassanaṃ
Sāsanappavesa
75.
 Tato rājā pasanno so, diguṇena dine dine;
Bhikkhū saṭṭhisahassāni, anupubbenu’paṭhahi.
76.
 Tatthiyānaṃ sahassāni, nikaḍḍhitvāna saṭṭhiso;
Saṭṭhibhikkhusahassāni, ghare niccamabhojayi.
77.
 Saṭṭhibhikkhusahassāni , bhojetuṃ turito hi so;
Paṭiyādāpayitvāna, khajjabhojjaṃ mahārahaṃ.
78.
 Bhūsāpetvāna nagaraṃ, gantvā saṅghaṃ nimantiya;
Gharaṃ netvāna bhojetvā, datvā sāmaṇakaṃ bahuṃ.
79.
 Satthārā desito dhammo, kittakoti apucchatha;
Byākāsi moggaliputto, tissatthero tadassataṃ.
80.
 Sutvāna caturāsīti, dhammakkhandhā’ti so’bravi;
Pūjemi te’haṃ paccekaṃ, vihārenā’ti bhūpati.
81.
 Datvā tadā channavuti-dhanakoṭiṃ mahīpati;
Puresu caturāsīti-sahassesu mahītale.
82.
 Tattha tatthe’va rājūhi, vihāre ārabhāpayi;
Sayaṃ asokārāmaṃ tu, kārāpetuṃ samārabhi.
83.
 Ratanattayanigrodha-gilānānanti sāsane;
Paccekaṃ satasahassaṃ, so dāpesi dine dine.
84.
 Dhanena buddhadinnena, thūpapūjā anekadhā;
Anekesu vihāresu, aneke akaruṃ sadā.
85.
 Dhanena dhammadinnena, paccaye caturo vare;
Dhammadharānaṃ bhikkhūnaṃ, upanetuṃ sadā narā.
86.
 Anotattodakājesu, saṅghassa caturo adā;
Te piṭakānaṃ therānaṃ, saṭṭhiye’kaṃ dine dine.
87.
 Ekaṃ asandhimittāya, deviyā tu adāpayi;
Sayaṃ pana duveyeva, paribhuñji mahīpati.
88.
 Saṭṭhibhikkhusahassānaṃ, dantakaṭṭhaṃ dine dine;
Soḷasitthisahassānaṃ, adā nāgalatāvhayaṃ.
89.
 Athekadivasaṃ rājā, catusambuddhadassinaṃ;
Kappāyukaṃ mahākāḷaṃ, nāgarājaṃ mahiddhikaṃ.
90.
 Suṇitvā tamānetuṃ, soṇḍasaṅkhalibandhanaṃ;
Pesayitvā tamānetvā, setacchattassa heṭṭhato.
91.
 Pallaṅkamhi nisīdetvā, nānāpupphehi pūjiya;
Soḷasitthisahassehi, parivāriya abravi.
92.
 Saddhammacakkavattissa , sambuddhassa mahesino;
Rūpaṃ anantañāṇassa, dassehi mama bho iti.
93.
 Dvattiṃsalakkhaṇūpetaṃ, asītibyañjanujjalaṃ;
Byāmappabhāparikkhittaṃ, ketumālāhi sobhitaṃ.
94.
 Nimmāsi nāgarājā so, buddharūpaṃ manoharaṃ;
Taṃ disvā’ti pasādassa, vimhayassa ca pūrito.
95.
 Etena nimmitaṃ rūpaṃ, īdisaṃ kīdisaṃ nukho;
Tathāgatassa rūpanti, āsi pitunnatunnato.
96.
 Akkhipūjanti saññātaṃ, taṃ sattāhaṃ nirantaraṃ;
Mahāmahaṃ mahārāja, kārāpesi mahiddhiko.
97.
 Evaṃ mahānubhāvo ca, saddho cāpi mahīpati;
Thero ca moggaliputto, diṭṭhā pubbe vasīhi te.
Sāsanappaveso niṭṭhito.
Moggaliputtatissatherādayo
98.
 Dutiye saṅgahe therā, pekkhantā’nāgatehi te;
Sāsanopaddavaṃ tassa, rañño kālamhi addasuṃ.
99.
 Pekkhāntā sakale loke, tadupaddavaghātakaṃ;
Tissabrahmānamaddakkhuṃ, aciraṭṭhāyi jīvitaṃ.
100.
 Tesaṃ samupasaṅkamma, āyāciṃsu mahāpatiṃ;
Manussesu’papajjitvā, tadupaddavaghātanaṃ.
101.
 Adā paṭiññaṃ tesaṃ so, sāsanujjotanatthiko;
Siggavaṃ caṇḍavajjiñca avocuṃ dahare yati.
102.
 Aṭṭhārasādikā vassa-satā upari hessati;
Upaddavo sāsanassa, na sambhossāma taṃ mayaṃ.
103.
 Imaṃ tumhā’dhikaraṇaṃ, nopagañchittha bhikkhavo;
Daṇḍakammārahā tasmā, daṇḍakammapadañhi vo.
104.
 Sāsanujjotanatthāya, tissabrahmā mahāpati;
Moggalibrāhmaṇaghare, paṭisandhiṃ gahessati.
105.
 Kāle  tumhesu eko taṃ, pabbājetu kumārakaṃ;
Eko taṃ buddhavacanaṃ, uggaṇhāpetu sādhukaṃ.
106.
 Ahu upālitherassa,
Thero saddhivihāriko;
Dāsako soṇako tassa,
Dve therā soṇakassime.
107.
 Ahu vesāliyaṃ pubbe-dāsako nāma sotthiyo;
Tisissasatajeṭṭho so, vasaṃ ācariyantike.
108.
 Dvādasavassikoyeva, vedapāragato caraṃ;
Sasisso vālikārāme, vasantaṃ katasaṅgahaṃ.
109.
 Upālitheraṃ passitvā, nisīditvā tadantike;
Vedesu gaṇṭhiṭhānāni, pucchi so tāni byākari.
110.
 Sabbadhammānupatito, ekadhammo hi māṇava;
Sabbe dhammā osaranti, ekadhammo hi ko nu so.
111.
 Iccāha nāmaṃ sandhāya, thero māṇavako tu so;
Nā’ññāsi pucchito manto, buddhamantoti bhāsito.
112.
 Dehīti āha so āha, dema no vesadhārino;
Guruṃ āpucchi mantatthaṃ, mātaraṃ pitaraṃ tathā.
113.
 Māṇavānaṃ satehe’sa, tīhi therassa santike;
Pabbajitvāna kālena, upasampajji māṇavo.
114.
 Khīṇāsavasahassaṃ so, dāsakattherajeṭṭhakaṃ;
Upālithero vācesi, sakalaṃ piṭakattayaṃ.
115.
 Gaṇanā vītivattā te, sesā’riya puthujjanā;
Piṭakānuggahitāni, yehi therassa santike.
116.
 Kāsīsu kosalo nāma, satthavāhasuto ahu;
Giribbajaṃ vaṇijjāya, gato mātāpitūhi so.
117.
 Agā veḷuvanaṃ pañca-dasavaso kumārako;
Māṇavaṃ pañcapaññāsa, parivāriya taṃ gatā.
118.
 Sagaṇaṃ dāsakaṃ theraṃ, tattha disvā pasīdiya;
Pabbajjaṃ yāci so āha, tavā’puccha guruṃ iti.
119.
 Bhattattayamabhuñjitvā , soṇako so kumārako;
Mātāpitūhi kāretvā, pabbajjānuññamāgato.
120.
 Saddhiṃ tehi kumārehi, dāsakattherasantike;
Pabbajjaṃ upasampajja, uggaṇhi piṭakattayaṃ.
121.
 Khīṇāsavasahassassa, therasissa gaṇassa so;
Ahosi piṭakaññussa, jeṭṭhako soṇako yati.
122.
 Ahosi siggavo nāma, pure pāṭalināmako;
Paññavā’maccatanayo, aṭṭhārasasamo tu so.
123.
 Pāsādesu vasaṃ tīsu, chaḷaḍḍhautusādhusu;
Amaccaputtaṃ ādāya, caṇḍavajjiṃ sahāyakaṃ.
124.
 Purisānaṃ dasaddhehi, satehi parivārito;
Gantvāna kukkuṭārāmaṃ, soṇakattheramaddasa.
125.
 Samāpattisamāpannaṃ, nisinnaṃ saṃvutindriyaṃ;
Vandi tenālapantaṃ taṃ, ñatvā saṅghamapucchitaṃ.
126.
 Samāpattisamāpannā, nālapantī’ti āhu te;
Kathannu vuṭṭhahantīti, vuttā āhaṃsu bhikkhavo.
127.
 Pakkosanāya satthussa, saṅghapakkosanāya ca;
Yathā kālaparicchedā, āyukkhayavasena ca.
128.
 Vuṭṭhahantīti vatvāna, tesaṃ disvo’panissayaṃ;
Pāhesuṃ saṅghavacanaṃ, vuṭṭhāya sa tahiṃ agā.
129.
 Kumāro pucchi kiṃ bhante, nālapitthāti āha so;
Bhuñjimha bhuñjitabbanti, āha bhojetha no api.
130.
 Āha amhādise jāhe, sakkā bhojayituṃ iti;
Mātāpitu anuññāya, so kumārotha siggavo.
131.
 Caṇḍavajjī ca tepañca-satāni purisāpi ca;
Pabbajjitvo’pasampajjuṃ, soṇattherassa santike.
132.
 Upajjhāyantikeyeva, te duve piṭakattayaṃ;
Uggahesuñca kālena, chaḷabhiññaṃ labhiṃsu ca.
133.
 Ñatvā  tissa paṭisandhiṃ, tato pabhuti siggavo;
Thero so sattavassāni, taṃ gharaṃ upasaṅkami.
134.
 Gacchāti vācāmattampi, sattavassāni nālabhi;
Alattha aṭṭhame vasse, gacchāti vacanaṃ tahiṃ.
135.
 Taṃ nikkhamantaṃ pavisanto, disvā moggalibrāhmaṇo;
Kiñci laddhaṃ ghare noti, pucchi āmāti so’bravi.
136.
 Gharaṃ gantvāna pucchitvā, dutiye divase tato;
Musāvādena niggaṇhi, theraṃ gharamupāgataṃ.
137.
 Therassa vacanaṃ sutvā, so pasannamano dvijo;
Attano pakatena’ssa, niccaṃ bhikkhaṃ pavattayi.
138.
 Kamena’ssa pasīdiṃsu, sabbe’pi gharamānusā;
Bhojāpesi dijo niccaṃ, nisīdāpiya taṃ ghare.
139.
 Evaṃ kamena gacchanto, kāle soḷasavassiko;
Ahu tissakumāro so, tivedodadhipārago.
140.
 Thero kathāsamuṭṭhānaṃ, hessate’va ghare iti;
Āsanāni na dassesi, ṭhapetvā māṇavāsanaṃ.
141.
 Brahmalokagatattāva, sucikāmo ahosi so;
Tasmā so tassa pallaṅko, vāsayitvā lagīyati.
142.
 Aññāsanaṃ apassanto, ṭhite there sasambhamo;
Tassa taṃ āsanaṃ tassa, paññapesi ghare jano.
143.
 Disvā tattha nisinnaṃ taṃ, āgammā’cariyantikā;
Kujjhitvā māṇavo vācaṃ, amanāpaṃ udīrayi.
144.
 Thero māṇava kiṃ mantaṃ, jānāsīti tamabravi;
Tameva pucchaṃ therassa, pacchā rocesi māṇavo.
145.
 Jānāmīti paṭiññāya, there theraṃ apucchiso;
Gaṇṭhiṭhānāni vedesu, tassa thero’tha byākari.
146.
 Gahaṭṭhoyeva  thero so,
Vedapāragato ahu;
Na byākareyya kiṃ tassa,
Pabhinnapaṭisambhido.
Yassa cittaṃ uppajjati na nirujjhati,
Tassa cittaṃ nirujjhissati; Na uppajjissati,
Yassa vā pana cittaṃ nirujjhisati na uppajjissati;
Tassa cittaṃ uppajjati, na nirujjhatīti.
147.
 Taṃ cittayamake pañhaṃ, pucchi thero visārado;
Andhakāro viya ahu, tassa so tamavoca so.
148.
 Bhikkhuko nāma mantoti, buddha mantoti so bravi;
Dehīti vutte novesa-dhārino dammi taṃ iti.
149.
 Mātāpitūhi’nuññāto, mantatthāya sa pabbajji;
Kammaṭṭhānamadā thero, pabbājetvā yathārahaṃ.
150.
 Bhāvanaṃ anuyuñjanto, acirena mahāmatī;
Sotāphattiphalaṃ patto, thero ñatvāna taṃ tathā.
151.
 Pesesi caṇḍavajjissa, therassantikamuggahaṃ;
Kātuṃ suttābhidhammānaṃ, sotatthā’kātaduggahaṃ.
152.
 Tato so tissadaharo, ārabhitvā vipassanaṃ;
Chaḷabhiñño ahu kāle, therabhāvañca pāpuṇi.
153.
 Atīva pākaṭo āsi, cando’va sūriyo’vaso;
Loko tassa vaco’maññī, sambuddhassa vacopiya.
Moggaliputtatissatherodayo niṭṭhīto.
154.
 Ekāhaṃ  uparājā so, adakkhi migavaṃ gato;
Kīḷamāne mige’raññe, disvā etaṃ vicintayi.
155.
 Migāpi evaṃ kiḷanti, araññe tiṇagocarā;
Na kiḷissanti kiṃ bhikkhū, sukhāhāravihārino.
156.
 Attano cintitaṃ rañño, ārocesi gharaṃ gato;
Saññāpetuṃ tu sattāhaṃ, rajjaṃ tassa adāsi so.
157.
 Anubhohi ime rajjaṃ, sattāhaṃ tvaṃ kumāraka;
Tato taṃ ghātayissāmi, icca’voca mahīpati.
158.
 Āhā’ti tamhi sattāhe,
Tvaṃ kenā’si kiso iti;
Maraṇassa bhayenāti,
Vutte rājā’ha taṃ puna.
159.
 Sattāhā’haṃ marissaṃti, tvaṃ na kīḷi ime kathaṃ;
Kīḷissanti yati tāta, sadā maraṇasaññino.
160.
 Iccevaṃ bhākarā vutto, sāsanasmiṃ pasīdi so;
Kālena migavaṃ gantvā, theramadakkhi saññataṃ.
161.
 Nisinnaṃ rukkhamūlasmiṃ, so mahādhammarakkhitaṃ;
Sālasākhāya nāgena, bījayanta manāsavaṃ.
162.
 Ayaṃ thero viyā’hampi, pabbajja jina sāsane;
Viharissaṃ kadā raññe, iti cintayi paññavā.
163.
 Thero tassa pasādatthaṃ,
Upatitvā vihāyasā;
Gantvā asokārāmassa,
Pokkharañño jale ṭhito.
164.
 Ākāse ṭhapayitvāna, cīvarāni varāni so;
Ogāhitvā pokkharaṇī, gattāni parisiñcatha.
165.
 Taṃ  iddhiṃ uparājā so, disvā’tīva pasīdiya;
Ajjeva pabbajissaṃti, buddhiṃcā’kāsi buddhimā.
166.
 Upasaṅkamma rājānaṃ, pabbajjaṃ yāci sādaro;
Nivāretumasakkonto, tamādāya mahīpati.
167.
 Mahatā parivārena, vihāramagamā sayaṃ;
Pabbaji so mahādhamma-rakkhitattherasantike.
168.
 Saddhiṃ tena catusata-sahassāni narāpi ca;
Anupabbajitānantu, gaṇanā ca na vajjati.
169.
 Bhāgineyyo narindassa, aggi brahmāti vissuto;
Ahosi rañño dhītāya, saṅghamittāya sāmiko.
170.
 Tassā tassa suto cāpi,
Sumano nāma nāmaso;
Yācitvā so’pi rājānaṃ,
Uparājena pabbaji.
171.
 Uparājassa pabbajjā, tassā’sokassa rājino;
Catutthe āsivassesā, mahājanahitodayā.
172.
 Tattheva upasampanno, sampannaupanissayo;
Ghaṭento uparājā so, chaḷa’bhiñño’rahā ahu.
173.
 Vihāre tesamāraddhe, sabbe sabbapuresupi;
Sādhukaṃ tīhi vassehi, niṭṭhāpesuṃ manorame.
174.
 Therassa indaguttassa, kammādiṭṭhāyakassa tu;
Iddhiyā cā’su niṭṭhāsi, asokārāmasavhayo.
175.
 Janena paribhuttesu, ṭhānesu ca tahiṃ tahiṃ;
Cetiyāni akāresi, ramaṇīyāni bhūpati.
176.
 Purehi caturāsīti-sahassehi samantato;
Lekhe ekāhamānesuṃ, vihārā niṭṭhitā iti.
177.
 Lekhe sutvā mahārājā, mahātejiddhi vikkamo;
Kātukāmo sakiṃyeva, sabbārāma mahāmahaṃ.
178.
 Pure bheriṃ carāpesi, sattame divase ito;
Sabbārāmamaho hotu, sabbadesesu ekadā.
179.
 Yojane  yojane dentu, mahādānaṃ mahītale;
Karontu gāmārāmānaṃ, maggānañca vibhūsanaṃ.
180.
 Vihāresu ca sabbesu, bhikkhusaṅghassa sabbathā;
Mahādānāni vattentu, yathākālaṃ yathābalaṃ.
181.
 Dīpamālā pumphamālā-laṅkārehi tahiṃ tahiṃ;
Tūriyehi ca sabbehi, upahāraṃ anekadhā.
182.
 Uposathaṅgānā’dāya, sabbe dhammaṃ suṇantu ca;
Pūjāvisesena’neke ca, karontu tadahepi ca.
183.
 Sabbe sabbattha sabbathā, yathāṇattādhikāpi ca;
Pūjā sampaṭiyādesuṃ, devalokamanoramā.
184.
 Tasmiṃ dine mahārājā, sabbālaṅkāra bhūsito;
Sahorodho sahāmacco, balogha parivārito.
185.
 Agamāsi sakārāmaṃ, bhindanto viya mediniṃ;
Saṅghamajjhamhi aṭṭhāsi, vanditvā saṅghamuttamaṃ.
186.
 Tasmiṃ samāgame āsuṃ, asīti bhikkhukoṭi yo;
Ahesuṃ satasahassaṃ, tesu khīṇāsavā yati.
187.
 Navuti bhikkhusahassāni, ahū bhikkhuniyo tahiṃ;
Khiṇāsavā bhikkhuniyo, sahassaṃ āsu tāsu tu.
188.
 Lokavivaraṇaṃ nāma, pāṭihīraṃ akaṃsu te;
Khīṇāsavā pasādatthaṃ, dhammāsokassa rājino.
189.
 Caṇḍāsokoti ñāyittha, pubbe pāpena kammunā;
Dhammāsokoti ñāyittha, pacchā puññena kammunā.
190.
 Samuddapariyantaṃ so, jambudīpaṃ samantato;
Passi sabbe vihāre ca, nānāpūjā vibhūsite.
191.
 Atīva tuṭṭho te disvā, saṅghaṃ pucchi nisīdiya;
Kassa bhante pariccāgo, mahāsugata sāsane.
192.
 Thero so moggaliputto, rañño pañhaṃ viyākari;
Dharamāne’pi sugate, natthi cāgī tayāsamo.
193.
 Taṃ sutvā vacanaṃ bhiyyo, tuṭṭho rājā apucchi taṃ;
Buddhasāsana dāyādo, hoti kho mādiso iti.
194.
 Thero  tu rājaputtassa, mahindassū’panissayaṃ;
Tatheva rājadhītāya, saṅghamittāya pekkhiya.
195.
 Sāsanassā’bhi vuddhiñca, taṃ hetukama vekkhiya;
Paccābhāsatha rājānaṃ, so sāsanadhurandharo.
196.
 Tādiso’pi mahācāgī, dāyādo sāsanassa na;
Paccayadāyako’cceva, vuccate manujādhīpa.
197.
 Yo tu puttaṃ dhītaraṃ vā,
Pabbajjāpeti sāsane;
So sāsanassa dāyādo,
Hoti no dāyako api.
198.
 Atha sāsana dāyāda-bhāvamicchaṃ mahīpati;
Mahindaṃ saṅghamittañca, ṭhite tatra apucchatha.
199.
 Pabbajissatha kiṃ tātā, pabbajjā mahatī matā;
Pituno vacanaṃ sutvā, pitaraṃ te abhāsisuṃ.
200.
 Ajjeva pabbajissāma, sace tvaṃ deva icchasi;
Amhañca lābho tumhañca, pabbajjāya bhavissati.
201.
 Uparājassa pabbajja-kālabho pabhutīhi so;
Sā cāpi aggibrahmassa, pabbajjā katanicchayā.
202.
 Uparajjaṃ mahīndassa, dātukāmo’pi bhūpati;
Tato’pi adhikāsā’ti, pabbajjaṃyeva rocayi.
203.
 Piyaṃ puttaṃ mahindañca, buddhirūpabaloditaṃ;
Pabbajjā pesi samahaṃ, saṅgha mittañca dhītaraṃ.
204.
 Tadā vīsativasso so, mahindo rājanandano;
Saṅghamittā rājadhītā, aṭṭhārasasamā tadā.
205.
 Tadaheva ahu tassa, pabbajjā upasampadā;
Pabbajjā sikkhādānañca, tassā ca tadahu ahu.
206.
 Upajjhāyo kumārassa, ahu moggalisavhayo;
Pabbājesi mahādeva-tthero majjhantiko pana.
207.
 Kammavācaṃ akā tasmiṃ, so’pasampadamaṇḍale;
Arahattaṃ mahindo so, patto sapaṭisambhidaṃ.
208.
 Saṅghamittā’hu’pajjhāyā , dhammapālāti vissutā;
Ācariyā āyupāli, kāle sā’si anāsavā.
209.
 Ubho sāsanapajjotā, laṃkādīpopakārino;
Chaṭṭhe vasse pabbajiṃsu, dhammāsokassa rājino.
210.
 Mahāmahindo vassehi, tīhi dīpappasādako;
Piṭakattayaṃ muggaṇhi, upajjhāyassa santike.
211.
 Sā bhikkhunī candalekhā, mahindo bhikkhū sūriyo;
Sambuddha sāsanākāsaṃ, te sadā sobhayuṃ tadā.
212.
 Vane pāṭaliputtamhā, vane vanacaro caraṃ;
Kuntakinnariyā saddhiṃ, saṃvāsaṃ kappayī kira.
213.
 Tena saṃvāsamanvāya,
Sā putte janayī duve;
Tisso jeṭṭho kaṇiṭṭho tu,
Sumitto nāma nāmato.
214.
 Mahāvaruṇattherassa, kāle pabbajja santike;
Arahattaṃ pāpuṇiṃsu, chaḷabhiññaṃ guṇaṃ ubho.
215.
 Pāde kīṭavisenā’si, phuṭṭho jeṭṭho savedano;
Āha puṭṭho kaṇiṭṭhena, bhesajjaṃ pasataṃ ghaṭaṃ.
216.
 Rañño nivedanaṃ thero, gilānavattato’pi so;
Sappisatthañca caraṇaṃ, pacchābhattaṃ paṭikkhipi.
217.
 Piṇḍāya ce caraṃ sappiṃ, labhase tvaṃ tamāhara;
Icchāha tissathero so, sumittaṃ theramuttamaṃ.
218.
 Piṇḍāya caratā tena, na laddhaṃ pasataṃ ghataṃ;
Sappikumbhasatenāpi, byādhijāto asādhiyo.
219.
 Teneva byādhinā thero, patto āyukkhayantikaṃ;
Ovaditvāppamādena, nibbātuṃ mānasaṃ akā.
220.
 Ākāsamhi nisīditvā, tejodhātuvasena so;
Yathāruci adhiṭṭhāya, sarīraṃ parinibbuto.
221.
 Jālāsarīrā nikkhamma, nimmaṃsachārikaṃ ḍahi;
Therassa sakalaṃ kāyaṃ, aṭṭhikānituno ḍahi.
222.
 Sutvā  nibbūtimetassa, tissatherassa bhūpati;
Agamāsi sakārāmaṃ, janogha parivārito.
223.
 Hattikkhandhagato rājā, tānaṭṭhina’varopiya;
Kāretvā dhātusakkāraṃ, saṅghaṃ byādhimapucchitaṃ.
224.
 Taṃ sutvā jātasaṃvego, puradvāresu kāriya;
Sudhācitā pokkharaṇī, bhesajjānañca pūriya.
225.
 Pāpesi bhikkhusaṅghassa, bhesajjāni dine dine;
Mā hotu bhikkhusaṅghassa, bhesajjaṃ dullabhaṃ iti.
226.
 Sumittathero nibbāyi, caṅkamanto’va caṅkame;
Pasīdi sāsane’tīva, tenāpi ca mahājano.
227.
 Kuntiputtā duve therā,
Te lokahitakārino;
Nibbāyiṃsu asokassa,
Rañño vassamhi aṭṭhame.
228.
 Tato pabhuti saṅghassa, lābho’tīva mahā ahu;
Pacchā pasannā ca janā, yasmā lābhaṃ pavattayuṃ.
229.
 Pahīnalābhasakkārā, titthiyā lābhakāraṇā;
Sayaṃ kāsāyamādāya, vasiṃsu saha bhikkhūhi.
230.
 Yathāsakañca te vādaṃ, buddhavādo’ti dīpayuṃ;
Yathāsakañca kiriyā, akariṃsu yathāruci.
231.
 Tato moggaliputto so,
Thero thira guṇodayo;
Sāsanabbudamuppannaṃ,
Disvā tamatikakkhalaṃ.
232.
 Tasso’pasamane kālaṃ, dīghadassī avekkhiya;
Datvā mahindatherassa, mahābhikkhugaṇaṃ sakaṃ.
233.
 Uddhaṃ gaṅgāya eko’va, ahogaṅgamhi pabbate;
Vihāsi sattavassāni, viveka manubrūhayaṃ.
234.
 Titthiyānaṃ bahucattā ca, dubbaccattā ca bhikkhavo;
Tesaṃ kātuṃ na sakkhiṃsu, dhammena paṭisedhanaṃ.
235.
 Teneva  jambudīpamhi, sabbārāmesu bhikkhavo;
Sattavassāni nākaṃsu, uposatha pavāraṇaṃ.
236.
 Taṃ sutvā mahārājā, dhammāsoko mahāyaso;
Ekaṃ amaccaṃ pesesi, asokārāma muttamaṃ.
237.
 Gantvā’dhikaraṇaṃ etaṃ, vupasamma uposathaṃ;
Kārehi bhikkhusaṅghena, pamā’rāme tuvaṃ iti.
238.
 Gantvāna sannipātetvā, bhikkhusaṅghaṃ sadummati;
Uposathaṃ karothāti, sāvesi rājasāsanaṃ.
239.
 Uposathaṃ tittiyehi, na karoma mayaṃ iti;
Avo ca bhikkhusaṅgho taṃ, amaccaṃ mūḷhamānasaṃ.
240.
 So’macco katipayānaṃ, therānaṃ paṭipāṭiyā;
Acchindi asinā sīsaṃ, kāremīti uposathaṃ.
241.
 Rājabhātā tissatthero, taṃ disvā kiriyaṃ lahuṃ;
Gantvāna tassa āsanne, sāsanamhi nisidi so.
242.
 Theraṃ disvā amacco so, gantvā rañño nivedayi;
Sabbaṃ pavattiṃ taṃ sutvā, jātadāho mahīpati.
243.
 Sīghaṃ gantvā bhikkhusaṅghaṃ, pucchi ubbiggamānaso;
Evaṃ katena kammena, kassa pāpaṃ siyā iti.
244.
 Tesaṃ apaṇḍitā keci, pāpaṃ tuyhanti keci tu;
Ubhinnaṃcā’ti āhaṃsu, natthi tuyhanti paṇḍitā.
245.
 Taṃ sutvā’ha mahārājā, samattho atthi bhikkhuna;
Vimatiṃ me vinodetvā, kātuṃ sāsanapaggahaṃ.
246.
 Atthi moggaliputto so,
Tissatthero rathesabha;
Icchāha saṅgho rājānaṃ,
Rāja tatthā’si sādaro.
247.
 Visuṃ bhikkhusahassena, caturo parivārite;
Thero narasahassena, amacce caturo tathā.
248.
 Tadaheyeva pesesi, attano vacanena so;
Theraṃ ānetu me tehi, tathā vutte sanāgami.
249.
 Taṃ  sutvā puna aṭṭha’ttha, there’macce ca pesayi;
Visuṃ sahassapurise, pubbe viya sanāgami.
250.
 Rājā pucchi kathaṃ thero, āgaccheyya nu kho iti;
Bhikkhū āhaṃsu therassa, tassa’gamanakāraṇaṃ.
251.
 Hoti bhante upatthambho, kātuṃ sāsanapaggahaṃ;
Iti vutte mahārāja, thero essati so iti.
252.
 Punāpi thero’macce ca, rājā soḷasa soḷasa;
Visuṃ sahassa purise, tathā vatvāna pesayi.
253.
 Thero mahallatte’pi, nārohissati yānakaṃ;
Theraṃ gaṅgāya nāvāya, ānethā’ti ca abravi.
254.
 Gantvā te taṃ tathā’vocuṃ,
So taṃ sutvā’va uṭṭhahi;
Nāvāya theraṃ ānesuṃ,
Rājā paccuggamī tahiṃ.
255.
 Jāṇumattaṃ jalaṃ rājo’gahetvā dakkhiṇaṃ karaṃ;
Nāvāya otarantassa, therassā’dāsi gāravo.
256.
 Dakkhiṇaṃ dakkhiṇeyyo so, karaṃ rañño’nukampako;
Ālambitvā’nukampāya, thero nāvāya otari.
257.
 Rājā theraṃ nayitvāna, uyyānaṃ rativaḍḍhanaṃ;
Therassa pāde dhovitvā, makkhetvā ca nisīdiya.
258.
 Samatthabhāvaṃ therassa, vīmaṃsanto mahīpati;
Daṭṭhukāmo ahaṃ bhante, pāṭihīranti abravi.
259.
 Kanti vutte mahīkampaṃ, āha taṃ puna rāhaso;
Sakalāye’ka desāya, kataraṃ daṭṭhumicchasi.
260.
 Ko dukkaroti pucchitvā, eka desāya kampanaṃ;
Dukkaranti suṇitvāna, taṃ duṭṭhukāmataṃ bravī.
261.
 Rathaṃ assaṃ manussañca, pātiñcodaka pūritaṃ;
Thero yojana sīmāya, antaramhi catuddise.
262.
 Ṭhapāpetvā  tadaḍḍhehi, saha taṃ yojanaṃ mahiṃ;
Cālesi iddhiyā tatra, nisinnassa ca dassayi.
263.
 Tenā’maccena bhikkhūnaṃ, maraṇena’ttanopi ca;
Pāpassa’tthitta natthittaṃ, theraṃ pucchi mahīpati.
264.
 Paṭicca kammaṃ natthīti, kiliṭṭhaṃ cetanaṃ vinā;
Thero bodhesi rājānaṃ, vatvā tittirajātakaṃ.
265.
 Vasanto tattha sattāhaṃ, rājuyyāne manorame;
Sikkhāpesi mahīpālaṃ, sambuddhasamayaṃ subhaṃ.
266.
 Tasmiṃyeva ca sattā he, duve yakkhe mahīpati;
Pesetvā mahiyaṃ bhikkhū, asese sannipātayi.
267.
 Sattame divase gantvā, sakārāmaṃ manoramaṃ;
Kāresi bhikkhusaṅghassa, sannipātamasesato.
268.
 Therena saha ekante, nisinno sāṇiantare;
Ekekaladdhike bhikkhu, pakkositvāna santikaṃ.
269.
 Kiṃvādī sugato bhante, iti pucchi mahīpati;
Te sassatādikaṃ diṭṭhiṃ, byākariṃsu yathāsakaṃ.
270.
 Te micchādiṭṭhike sabbe, rājā uppabbājāpayī;
Sabbe saṭṭhisahassāni, āsuṃ uppabbajāpitā.
271.
 Apucchi dhammike bhikkhū, kiṃvādī sugato iti;
Vibhajjavādī tāhaṃsu, taṃ theraṃ pucchi bhūpati.
272.
 Vibhajjavādī sambuddho,
Hoti bhante’ti āha so;
Thero’ āmā’ti taṃ sutvā,
Rājā tuṭṭhamano tadā.
273.
 Saṅgho pisodhito yasmā,
Tasmā saṅgho uposathaṃ;
Karotu bhante iccevaṃ,
Vatvā therassa bhūpati.
274.
 Saṅghassa rakkhaṃ datvāna, nagaraṃ pāvisī subhaṃ;
Saṅgho samaggo hutvāna, tadā’kāsi uposathaṃ.
275.
 Thero  aneka saṅkhamhā, bhikkhusaṅghā visārade;
Chaḷabhiññe tepiṭake, pabhinnapaṭisambhide.
276.
 Bhikkhusahassaṃ uccini, kātuṃ saddhammaṃ saṅgahaṃ;
Tehi asokārāmamhi, akā saddhamma saṅgahaṃ.
277.
 Mahākassapatthero ca, yasatthero ca kārayuṃ;
Yathā te dhamma saṃgītiṃ, tissattheropi taṃ tathā.
278.
 Tathāvatthuppakaraṇaṃ, paravādappamaddanaṃ;
Abhāsi tissatthero ca, tasmiṃ saṃgīti maṇḍale.
279.
 Evaṃ bhikkhusahassena, rakkhāya’soka rājino;
Ayaṃ navahi māsehi, dhamma saṃgīti niṭṭhitā.
280.
 Rañño sattarase vasse, dvāsattatisamo isi;
Mahāpavāraṇāya’so, saṃgīti taṃ samāpayi.
281.
 Sādhukāraṃ dadantīva, sāsanaṭṭhiti kāraṇaṃ;
Saṃgīti pariyosāne, akammittha mahāmahī.
282.
 Hitvā seṭṭhaṃ brahmavimānampi manuññaṃ;
Jegucchaṃ so sāsanahetunaralokaṃ;
Āgammā’kā sāsanakiccaṃ katakicco;
Konāma’ñño sāsanakiccamhi pamajjeti.
Sujanappasādasaṃvegatthāya kate mahāvaṃse
Tatiyadhammasaṃgīti nāma
Pañcamo paricchedo.
