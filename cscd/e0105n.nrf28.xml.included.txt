
na kevalaṃ ācariyo aṭṭhakathāyoyeva nissayabhāvena dassesi atha kho porāṇā panāhūtiādinā porāṇānaṃ vacanampi dassesiyeva tadettha dvāvīsatiyā ṭhānesu diṭṭhaṃ  ke panete porāṇā nāma yāva catutthasaṅgītikālā saṅgītikāresu pariyāpannā vā  tādisā vā mahātherāti veditabbā tathā hi paṭisambhidāmagge 
obhāse ceva ñāṇe ca pītiyā ca vikampati
dhammuddhaccakusalo hoti na ca vikkhepaṃ gacchatīti 
evamāgatā gāthāyo idha  porāṇānaṃ vacanabhāvena dassitā yadi cimā gāthāyo saṅgītikārehi pakkhittā bhaveyyuṃ yathā parivārapāḷiyaṃ  āgatā ācariyaparamparādīpikā gāthāyo tā hi samantapāsādikāyaṃ  porāṇavacanabhāvena dassitā evaṃ sati teyeva saṅgītikārā porāṇāti veditabbā atha paṭisambhidāmaggadesakeneva bhāsitā bhaveyyuṃ te viya garukaraṇīyā paccayikā saddhāyitabbakā mahātherā porāṇāti veditabbā samantapāsādikāsumaṅgalavilāsinīādīsu porāṇā pana evaṃ vaṇṇayantītiādinā vuttaṭṭhānesupi tādisāva ācariyā porāṇāti vuttā
