

anvatthasaññatanti atthānugatasaññabhāvaṃ desanāhāroti ayaṃ saññā anvatthā atthānugatāti attho
avuttamevāti  pubbe asaṃvaṇṇitapadameva dhammaṃ votiādi  vacanassa sambandhaṃ dassetuṃ kattha panātiādi vuttaṃ tepiṭakassa hi buddhavacanassa saṃvaṇṇanālakkhaṇaṃ nettippakaraṇaṃ tañca pariyattidhammasaṅgāhake suttapade saṃvaṇṇetabbabhāvena gahite gahitameva hoti tenāha desanāhārena dassetīti
yesaṃ assādādīnaṃ vibhajanalakkhaṇo desanāhāro te gāthāya idhāpi ca āgate assādaṃ ādīnavantiādinā udāharaṇavasena vibhajituṃ tattha katamo assādotiādi āraddhaṃ tattha tatthāti tassaṃ assādādīnavatāti gāthāyaṃ vutto katamo assādo atha vā assādaṃ ādīnavantiādinā yo idha assādādīnaṃ uddeso tattha katamo assādoti ceti attho esa nayo sesesupi kammakaraṇatthabhinnassa visayavisayitālakkhaṇassa assādadvayassa nidassanatthaṃ gāthādvayudāharaṇaṃ tathā kāmavipariṇāmalakkhaṇassa vaṭṭadukkhalakkhaṇassa cāti duvidhassāpi ādīnavassa nidassanatthaṃ ariyamaggo nibbānanti duvidhassāpi nissaraṇassa nidassananidassanatthañca dve dve gāthā udāhaṭā
dhammo have rakkhati dhammacārinti  ettha  dhammacārino maggaphalanibbānehi sātisayārakkhā sambhavati sampattibhavassāpi vipariṇāmasaṅkhāradukkhatāhi duggatibhāvo icchitovāti adhippāyenāha nissaraṇaṃ anāmasitvāti tathā hi vakkhati nibbānaṃ vā upanidhāya sabbā upapattiyo duggatīti
avekkhassūti vidhānaṃ tassā pana avekkhāya pavattiākāro visayo kattā ca suññato lokaṃ mogharājāti padattayena vuttāti āha  suññato āṇattīti tattha saṅkhārānaṃ suññatā anattasabhāvatāya attasuññatāya ca siyā yato te na vasavattino attasāravirahitā ca yato te anattā rittā tucchā ca attanā tadubhayaṃ dasseti avasavattitātiādinā evaṃ maccutaro siyāti evaṃ paṭipattiyā maccutaro bhaveyyāti attho parikappetvā vidhiyamānassa maccutaraṇassa pubbabhāgapaṭipadā desanāya paccakkhato sijjhamānaṃ sātisayaṃ phalanti āha tassa yaṃ phalanti
udāharaṇavasenāti  nidassanavasena tattha puggalavibhāgenāti iminā ugghaṭitaññuādipuggalapayojito assādādīsu bhagavato desanāvisesoti dasseti
ghaṭitamattanti sotadvārānusārena manodvārikaviññāṇasantānena ālambitamattaṃ sassatādiākārassāti sassatucchedākārassa idañhi dvayaṃ dhammadesanāya cāletabbaṃ na anulomikakhanti yathābhūtañāṇaṃ vā etasmiñhi catukke āsayasāmaññatā vuttañhetaṃ 
sassatucchedadiṭṭhī ca khanti cevānulomikā
yathābhūtañca yaṃ ñāṇaṃ etaṃ āsayasaññitanti 
calanāyāti vikkhambhanāya parānuvattiyāti samucchedanāya ugghaṭite jānātīti ugghaṭitaññūti mūlavibhujādipakkhepena saddasiddhi veditabbā vipañcitanti visamaṃ candimasūriyā parivattantītiādīsu  viya bhāvanapuṃsakaniddesoti āha mandaṃ saṇikanti nissaraṇaādīnavanissaraṇaassādādīnavanissaraṇānaṃ vibhāvanā veneyyattayavinayanasamatthā
cattāroti assādo ca ādīnavo ca assādo ādīnavo ca assādo nissaraṇañcāti ete cattāro yadi nissaraṇavibhāvanā veneyyavinayanasamatthā kasmā pañcamo na gahitoti āha ādīnavāvacanatoti yadi hi ugghaṭitaññuṃ sandhāya ayaṃ nayo vuccati nissaraṇamattena siddhaṃ siyā atha vipañcitaññuṃ neyyaṃ vā ādīnavo ca nissaraṇañca assādo ca ādīnavo nissaraṇañca vattabbo siyā tathā appavattattā na gahito tenāha ādīnavāvacanatotiādi desananti sāmaññato gahitaṃ suttekadesaṃ gāthaṃ vāti viseseti padaparamaaggahaṇañcettha saupāyassa nissaraṇassa anāmaṭṭhattā
kalyāṇanti iminā iṭṭhavipāko pāpakanti aniṭṭhavipāko adhippetoti āha ayaṃ assādo ayaṃ ādīnavoti lābhādīnaṃ puññaphalattā tadanurodhaṃ vā sandhāya ayaṃ assādoti vuttaṃ tabbipariyāyena alābhādīnaṃ ādīnavatā veditabbā
kāmāti  kilesakāmasahitā vatthukāmā virūparūpenāti appatirūpākārena mathentīti maddanti pabbajitomhīti pabbajjaṃ upagato amhi apaṇṇakanti avirajjhanakaṃ sāmaññanti samaṇabhāvo samitapāpabhāvoyeva seyyo sundarataro
tattha kāmā hi citrā madhurā manoramāti ayaṃ assādo virūparūpena mathenti cittanti ayaṃ ādīnavo apaṇṇakaṃ sāmaññanti idaṃ nissaraṇanti āha ayaṃ nissaraṇañcāti
phalādīnaṃ ekakavasena ca tikavasena ca pāḷiyaṃ udāhaṭattā vuttaṃ dukavasenapīti
sukhā paṭipadā dukkhā paṭipadāti yā dve paṭipadā tāsu ekekā dandhakhippābhiññatāya dve dve hontīti āha paṭipadābhiññākato vibhāgo paṭipadākato hotīti katapubbakiccassa pathavīkasiṇādīsu sabbapaṭhamaṃ pathavītiādinā pavattamanasikāro paṭhamasamannāhāro upacāranti upacārajjhānaṃ paṭipajjitabbatāya jhānampi paṭipadāti  vuccati tadaññā heṭṭhimapaññato adhikā paññāti katvā abhiññāti vuccati
kileseti nīvaraṇappakāre taṃsahagatakilese ca aṅgapātubhāvanti vitakkādijhānaṅgapaṭilābhaṃ
abhinivisantoti paṭṭhapento rūpārūpaṃ pariggaṇhantoti rūpārūpadhamme lakkhaṇādīhi paricchinditvā gaṇhanto pariggahitarūpārūpassa maggapātubhāvadandhatā ca nāmarūpavavatthānādīnaṃ kicchasiddhiyā siyāti na rūpārūpapariggahakicchatāya eva dukkhāpaṭipadatā vattabbāti ce na nāmarūpavavatthāpanādīnaṃ paccanīkakilesamandatāya sukhasiddhiyampi tathāsiddhavipassanāsahagatānaṃ indriyānaṃ mandatāya maggapātubhāvato rūpārūpaṃ pariggahetvāti akicchenapi pariggahetvā kicchena pariggahite vattabbameva natthi evaṃ sesesupi nāmarūpaṃ vavatthāpentoti nāmarūpamattametaṃ na añño koci sattādikoti vavatthāpanaṃ karonto kataro panettha vāro yuttarūpoti yo koci sakiṃ dvikkhattuṃ anekasatakkhattunti evamādīsu hi vikkhambhanavāresu sakiṃ dvikkhattuñca vikkhambhanavāro sukhā paṭipadā eva na tato uddhaṃ sukhā paṭipadā hoti tasmā tikkhattuṃ vikkhambhanavārato  paṭṭhāya dukkhā paṭipadā veditabbā apica kalāpasammasanāvasāne udayabbayānupassanāya uppannassa vipassanupakkilesassa tikkhattuṃ vikkhambhanena kicchatāvāro dukkhā paṭipadā veditabbā ettha dandhattā paṭipadāya etassa akicchattepi purimānaṃ kicchatte dukkhāpaṭipadatā vuttanayāva yassa pana sabbattha akicchatā tassa paramukkaṃsagatā sukhā paṭipadā veditabbā
yathā nāmarūpapariggahakicchatāya maggapātubhāvadandhatāya dukkhā paṭipadā dandhābhiññā vuttā tathā tabbipariyāyena catutthī tadubhayavomissatāvasena dutiyā tatiyā ca ñātabbāti dassento āha iminā veditabbāti vaṭṭadukkhato niyyānassa adhippetattā vipassanāpakkhikā evāti vuttaṃ
hetupāyaphalehīti ettha taṇhācaritatā mandapaññatā ca paṭhamāya paṭipadāya hetu taṇhācaritatā udatthapaññatā ca dutiyāya diṭṭhicaritatā mandapaññatā ca tatiyāya diṭṭhicaritatā udatthapaññatā ca catutthiyā upāyo pana yathākkamaṃ satisamādhivīriyapaññindriyāni  satipaṭṭhānajhānasammappadhānasaccāni ca upanissayabhūtāni phalaṃ vaṭṭadukkhato niyyānaṃ
samādhimukhenāti samādhimukhena bhāvanānuyogena tenevāha samathapubbaṅgamāya vipassanāyāti idhāti imasmiṃ nettippakaraṇe vakkhati rāgavirāgā cetovimutti sekkhaphalanti rāgavirāgā cetovimuttikāmadhātusamatikkamanti ca soti anāgāmī
tenāti paṭipakkhena tatoti paṭipakkhato samānādhikaraṇavasena ca cetovimuttisaddānaṃ samāsaṃ katvā bhinnādhikaraṇavasena vattuṃ atha vātiādi vuttaṃ puna cetaso vātiādinā aññapadatthavasena cetovimuttipadānaṃ samāsaṃ dasseti viññāṇapariyāyena cetosaddena vuttayojanā na sambhavatīti āha yathāsambhavanti
hāsaddo gatiattho gati cettha ñāṇagati adhippetāti āha hātabbāti gametabbāti netabbāti ñāpetabbā
tanti  puggalavibhāgaṃ ñāṇavibhāgenāti sutamayādiñāṇappabhedena nibbattananti uppādanaṃ tatthāti tasmiṃ ugghaṭitaññutātiādipuggalavibhāgabhūte desanābhājane desanāyanti sutte taṃ dassetunti taṃ puggalavibhāgaṃ dassetuṃ svāyaṃ hāro kathaṃ sambhavatīti keci paṭhanti
sāti vuttappakāradhammatthānaṃ vīmaṃsanapaññā adhikāratoti satthā vā dhammaṃ desayatītiādiadhikārato sāmatthiyato ugghaṭitaññuādiveneyyavinayanasamatthabhāvato pariyattidhammassa upadhāraṇanti etthāpi adhikārato sāmatthiyato vāti ānetvā yojetabbaṃ
vīmaṃsādipariyāyavatī paṭhamavikappavasena vīmaṃsādivibhāgavatī dutiyavikappavasena cintāya hetubhūtāya nibbattā cintāmayīti evamādivuttanayānusārena sakkā yojetunti āha sesaṃ vuttanayamevāti
sutacintāmayañāṇesūti sutamayañāṇe ca cintāmayañāṇe ca sutacintāmayañāṇesu ca sutacintāmayañāṇesūti ekadesasarūpekaseso veditabbo cintāmayañāṇeyeva hi patiṭṭhitā mahābodhisattā  carimabhave vipassanaṃ ārabhanti itare sutacintāmayañāṇesūti tehīti tathā paṭhantehi vuttanayenāti upādārūpaṃ pariggaṇhāti arūpaṃ pariggaṇhātītiādinā paṭipadākathāyaṃ  vuttanayena
 parato ghoso paccayabhūto etissāti adhippāyo paccattasamuṭṭhitena ca yonisomanasikārenāti idaṃ āvuttinayena dutiyaṃ āvaṭṭatīti veditabbaṃ tena sāvakānaṃ bhāvanāmayañāṇuppatti saṅgahitā hoti sāvakānameva vā ñāṇuppatti idhādhippetā ugghaṭitaññuādivibhāgakathanato etasmiṃ pakkhe pubbe vuttaekasesanayopi paṭikkhitto daṭṭhabbo āsayapayogapabodhassa nipphāditattāti etena pacchimacakkadvayapariyāpannāni pubbahetusaṅgahāni sutacintāmayañāṇāni sandhāya imā dve paññā atthīti vuttanti dasseti atthibhāvo cetāsaṃ paṭipakkhena anupaddutatā veditabbā aparikkhatattā anabhisaṅkhatattā sutamayañāṇassāpi purimasiddhassa
desanāpaṭipadāñāṇavibhāgehīti  nissaraṇadesanādidesanāvibhāgehi dukkhāpaṭipadādipaṭipadāvibhāgehi sutamayañāṇādiñāṇavibhāgehi
avasiṭṭhapārisajjenāti khattiyagahapatiparisapariyāpannena aṭṭhannanti khattiyaparisā brāhmaṇagahapatisamaṇacātumahārājikatāvatiṃsamārabrahmaparisāti imāsaṃ aṭṭhannaṃ
samatthetīti samatthaṃ sambandhatthaṃ karoti
tameva dvādasapadabhāvaṃ dīpetvāti sambandho tadatthassāti chachakkapariyāyatthassa  sabbapariyattidhammasaṅgāhakattā chachakkapariyāyassa tadatthassa ca dhammacakkappavattena suttena  saṅgahitattā vuttaṃ sabbassāpi vibhāventoti visayibhāvena byañjanapadānaṃ visayabhāvena atthapadānaṃ sambandhaṃ sandhāyāha tesaṃ sambandhabhāvanti
padāvayavo akkharāni padatthoti padatthāvayavo padatthaggahaṇassāti padatthāvabodhassa visesādhānaṃ visesuppatti vākyabhedeti vākyavisese cittaparitosanaṃ cittārādhanaṃ buddhinisānaṃ paññāya tejanaṃ tikkhabhāvakaraṇaṃ nānāvākyavisayatāpi siddhā hoti padādīhipi saṅkāsanassa siddhattā  ekavākyavisayatāya hi atthapadānaṃ saṅkāsanādayo yathākkamaṃ akkharādivisayā evāti niyamo siyā etenāti atthapadānaṃ nānāvākyavisayatthena
ugghaṭanādiatthānīti ugghaṭanavipañcananayanappayojanāni
 upatiṭṭhati etthāti upaṭṭhitanti upaṭṭhitasaddassa adhikaraṇatthataṃ dassetuṃ upatiṭṭhanaṭṭhānanti vuttaṃ yathā padakkantanti tenāha idaṃ nesantiādi paṭipattidesanāgamanehīti paṭipattigamanadesanāgamanehi kicchaṃ vatāyaṃ loko āpanno jāyati ca jarāmaraṇassātiādinā jarāmaraṇato paṭṭhāya paṭiccasamuppādamukhena vipassanaṃ abhinivisitvā mahāgahanaṃ chindituṃ nisānasilāyaṃ pharasuṃ nisento viya kilesagahanaṃ chindituṃ lokanātho ñāṇapharasuṃ tejento buddhabhāvāya hetusampattiyā paripākagatattā sabbaññutaññāṇādhigamāya vipassanāgabbhaṃ  gaṇhāpento antarantarā nānāsamāpattiyo samāpajjitvā anupadadhammavipassanāvasena anekākāravokārasaṅkhāre sammasanto chattiṃsakoṭisatasahassamukhena yaṃ ñāṇaṃ pavattesi taṃ mahāvajirañāṇanti vadanti aṭṭhakathāyaṃ pana catuvīsatikoṭisatasahassasamāpattisañcārimahāvajirañāṇanti  āgataṃ taṃ devasikaṃ vaḷañjanakasamāpattīnaṃ purecarānucarañāṇaṃ sandhāya vuttaṃ yaṃ pana vakkhati ñāṇavajiramohajālapadālananti taṃ saha vipassanāya maggañāṇaṃ veditabbaṃ etaṃ brahmacariyanti sāsanabrahmacariyaṃ adhippetanti taṃ dassento brahmunotiādimāha
desanāyāti karaṇatthe idaṃ karaṇavacanaṃ niyuttoti ettha hetuattho antonītoti dassento niddhāretvā yojitoti āha
desanāhāravibhaṅgavaṇṇanā niṭṭhitā

 jātiliṅgakālasādhanavibhattisaṅkhyāvisesādito saddato padavicayo kātabbo tattha kariyamāno ca yathāsabhāvaniruttiyā eva kato sukato hotīti dassento idaṃ nāmapadaṃ ayaṃ saddato padavicayoti vatvā so panāyantiādimāha vattabbaatthasaṃvaṇṇanāti taṃtaṃpadavacanīyassa atthassa bhedaṃ vatvā pariyāyehi vivaritvā kathanaṃ
viciyamānassa suttapadassāti pucchāvasena pavattasuttapadassa suttantarapadānipi pucchāvaseneva pavattānīti vadanti na sabbampi suttapadanti ekasseva padassa sambhavantānaṃ anekesaṃ atthānaṃ uddhāro atthuddhāro ekasseva pana atthassa sambhavantānaṃ anekesaṃ padānaṃ uddhāro paduddhāro sabbe hi saṃvaṇṇiyamāne sutte labbhamāne sabbe padatthe nava suttanteti suttageyyādivasena navappakāre suttasmiṃ ānetvā vicinatīti  yojanā atha vā sabbe nava suttanteti iminā pavicayalakkhaṇena hārena suttageyyādīni sabbānipi navappakārāni suttāni vicinatīti attho tenāha suttageyyādiketiādi
kosalānaṃ purā rammātiādikā  chapaññāsa gāthā vatthugāthā pārāyanamanugāyissanti  pana ādikā ekūnavīsati gāthā anugītigāthā idaṃ nāmaṃ katanti idaṃ pārāyananti nāmaṃ kataṃ tenāha pāraṃ gamanīyā ime dhammā tasmā imassa dhammapariyāyassa pārāyanantveva adhivacananti  buddhiyaṃ viparivattamānanti imassa vicayahāravibhaṅgassa desanākāle āyasmā mahākaccāno attano buddhiyaṃ vattamānaṃ katvā evamāhāti yojanā
ekaṃsabyākaraṇassa ayanti ekaṃsabyākaraṇīyā ekaṃsena vā byākātabbattā ekaṃsabyākaraṇīyā ekaṃsabyākaraṇayoggāti attho sesapadadvayepi eseva nayo ṭhapanīyāti ṭhapetabbattā abyākaraṇīyāti attho samayantaraparicayena nivāraṇadhammaṃ pati saṃsayapakkhando pucchatīti adhippāyenāha vimaticchedananti pakatiyā pana nivāraṇadhammaṃ ajānanto ñātukāmatāya pucchatīti adiṭṭhajotanāya pucchāpi siyā tathā hi vakkhati lokassa nivāraṇādīni ajānantenāti
ekavatthupariggahāti ekassa abhidheyyatthassa gahaṇato
vimuttiparipācakaindriyāni vivaṭṭapakkhe ṭhitassa saddhādayo dhammā kiṃ panettha ariyānampi indriyalokena saṅgaho hotīti āha pariyāpannadhammavasenātiādi
kāḷapakkhacātuddasīghanavanasaṇḍameghapaṭalacchādanaaḍḍharattīnaṃ  vasena caturaṅgasamannāgatena vivicchāti vicikicchāya tenāha vicikicchāhetūti dukkhamassa mahabbhayanti ettha vuttaṃ assāti padaṃ jappābhilepanaṃ assa brūmīti ānetvā sambandhitabbanti dassento jappā taṇhā assa lokassāti āha sabbasattānantiādinā sabbasovātiādinā ca anvayato byatirekato ca sātisayaṃ avijjāya nīvaraṇabhāvaṃ  dasseti dūre santo pakāsanti  ratto atthaṃ na jānātīti  gāthādvayenāpi anugītivicayaṃ dassetīti yojetabbaṃ
rūpāvacarāti rūpāvacarasattā vipariṇāmadukkhatāya muccanassa kāraṇavacananti sambandho yato vaṭṭadukkhato muccanaṃ taṃ vaṭṭadukkhaṃ anavasesapariyādānavasena saṅkhāradukkhatāgahaṇena
ekādhāranti ekavatthu adhiṭṭhānaṃ nivāraṇaṃ vikkhambhanaṃ pidhānaṃ samucchedoti atthadvayassa pucchitattā anekādhāraṃ dassetunti vuttaṃ tenāha nivāraṇasaṅkhātaṃ saṃvaraṃ pidhiyyanti pacchijjantīti  tassattho nivāraṇasaṅkhātaṃ vikkhambhanaṃ saṃvaraṃ pidhānañca kathehīti
vodānanti iminā sotānaṃ vikkhambhanavisuddhi vuṭṭhānanti iminā samucchedavisuddhi adhippetāti āha pucchāya duvidhatthavisayataṃ vivarituṃ evantiādi vuttanti tathā cāha vodāyati ariyamaggoti
diṭṭhimānāvijjāsotāpi taṇhāsotānugāti āha yebhuyyena anurodhavasenāti upacāravasenāti nissitupacāravasena sabbasmāti cakkhuto yāva manatoti sabbasmā dvārato sabbappakārenātti taṇhāyanamicchābhinivesanaunnamanādippakārena
tameva satinti yāyaṃ sati pubbabhāge sotānaṃ vikkhambhanavasena vuttā tameva satiṃ maggakkhaṇe sotānaṃ saṃvaraṃ pidhānaṃ brūmi yasmā pana pidhāyikāpi sati maggakkhaṇe paññānugā paññākiccamevettha adhikaṃ tasmā vuttaṃ paññāyete pidhīyareti
saṃvarapidhānānanti ettha saṃvarasaddena nivāraṇaṃ vuttaṃ
yasmiṃ  yasmiṃ ariyamagge anadhigate yaṃ yaṃ abhisaṅkhāraviññāṇaṃ uppajjanārahaṃ tasmiṃ tasmiṃ adhigate taṃ taṃ viññāṇaṃ anuppādanirodhena nirujjhati saddhiṃ attanā sampayuttanāmarūpenāti āha tassa tassa viññāṇassa nirodhena sahevāti anuppādanirodho hi ettha nirodhoti adhippeto anupādisesanibbānassa adhippetattāti anusandhīyati etenāti anusandhi idha pucchiyamāno attho
sahavisayena dassetunti ettha saccāni eva visayo pahātabbasabhāvaṃ samudayasaccaṃ tassa visayo dukkhasaccaṃ saṃyojaniyesu bhikkhave dhammesu assādānupassino viharato taṇhā pavaḍḍhatīti  hi vuttaṃ pahāyakasabhāvaṃ maggasaccaṃ tassa visayo nirodhasaccanti āha saha visayena saccesūti kāmañcettha samudayo dvīsu bhūmīsu pahīyatīti āraddhaṃ dassanena tīṇi saṃyojanāni pahīyanti bhāvanāya satta saṃyojanāni pahīyantīti pana vibhāgavacanameva vattanti āha pahāyakavibhāgamukhena pahātabbavibhāgaṃ dassetunti
niravasesakāmarāgabyāpādā tatiyamaggena pahīyanti itare catutthamaggenāti vuttaṃ itarehi pana niravasesanti tatthāti kammavipākavaṭṭappabhedena tedhātuke bhavattaye saṃyojanavasenāti sabbadā yojanavasena bandhanavasena
 aggaphalañāṇatāya ekampi samānaṃ tannimittassa khayānuppādārammaṇassa paccavekkhaṇañāṇassa vasena phalavohārena dve nāmāni labhati
somanassanāmalābho iminā ārammaṇasaṅketenāti tadatthaṃ vivaranto khaye samaññāyāti āha
taggahaṇenevāti phassapañcamakapañcarūpindriyaggahaṇeneva sahacaraṇādināti sahajātādianantarādipaccayabhāvena ceva nissayārammaṇādinā ca sampayuttanti iminā sahitatā avisiṭṭhatā idhādhippetāti āha avibhāgena gahaṇīyabhāvaṃ sandhāyāti
kathaṃ samādhindriyaṃ uppādetīti āha satiggahaṇena cettha pariyuṭṭhānappahānaṃ idhādhippetanti na hi samādhinā pariyuṭṭhānappahānaṃ sambhavati
padahati  etenāti padhānaṃ vīriyaṃ teti vīriyasaṅkhārā ekarasenāti yathā indriyāni ekarasāni honti evaṃ ekarasabhāvena saraṇato pavattanato tathā pavattiyā eva suṭṭhu vata vīriyaṃ vāhesīti yoginā saṅkappetabbato tadupagavīriyavāhanaṭṭhena sampahaṃsanāti vuttaṃ tenāha evaṃ me hetubhāvatoti
iddhisaddassa  paṭhamo kattuattho dutiyo karaṇattho vutto pādasaddassa eko karaṇattho eva pajjitabbā ca iddhī vuttā na ca ijjhanti pajjitabbā ca iddhī pajjanakaraṇena pādena samānādhikaraṇā na hontīti paṭhamena atthena iddhi eva pādoti kathaṃ sakkā vattuṃ tathā iddhikiriyākaraṇena sādhetabbā buddhisaṅkhātā iddhi pajjanakiriyākaraṇena pajjitabbāti dvinnaṃ karaṇānaṃ na samānādhikaraṇatā sambhavatīti dutiyena atthena iddhiyā pādoti kathaṃ sakkā vattunti ce sakkā pādassa ijjhamānakoṭṭhāsa ijjhanakaraṇūpāyabhāvato atha vā paṭhamena atthena iddhiyā pādo dutiyena atthena iddhi eva pādo iddhipādoti evaṃ yojanato kathaṃ anantarattho paccāsattiñāyena idha paṭhamoti adhippeto tato purimo dutiyoti
chandaṃ ce bhikkhu adhipatiṃ karitvā labhati samādhintiādi  vacanato chandasamādhippadhānasaṅkhārasamannāgataṃ iddhipādaṃ bhāvetīti etthāpi chandādhipati samādhi chandasamādhīti adhipatisaddalopaṃ katvā samāso vuttoti viññāyati adhipatisaddatthadassanavaseneva pana chandahetuko chandādhiko vā samādhīti sammohavinodaniyaṃ  vuttaṃ tasmā idhāpi chandādhipati samādhi chandasamādhīti veditabbo taṃ pana chandaṃ vuttanayena saddhāsīsena dassento saddhādhipateyyā cittekaggatāti vuttaṃ idaṃ padhānanti vā vīriyaṃ vuttaṃ vīriyasaddāpekkhāsahitaṃ ekavacanena vatvā catubbidhassapi vīriyassa adhippetattā nibbattetabbadhammavibhāgena ca ime saṅkhārāti vuttaṃ tena padhānabhūtā saṅkhārāti evaṃ samāso veditabbo saṅkhatasaṅkhārādinivattanatthañcettha padhānaggahaṇaṃ atha vā taṃ taṃ visesaṃ saṅkharotīti saṅkhāro sabbampi vīriyaṃ tattha catukiccasādhakato aññassa nivattanatthaṃ padhānaggahaṇanti padhānabhūtā seṭṭhabhūtāti attho
vīriyiddhipādaniddese vīriyasamādhippadhānasaṅkhārasamannāgatanti  dvikkhattuṃ vīriyaṃ āgataṃ tattha purimaṃ samādhivisesanaṃ vīriyādhipati samādhi vīriyasamādhīti dutiyaṃ samannāgamaṅgadassanatthaṃ dve eva hi sabbattha samannāgamaṅgāni samādhi padhānasaṅkhāro ca chandādayo  samādhivisesanāni padhānasaṅkhāro pana padhānavacaneneva visesito na chandādīhīti na idha vīriyādhipatitā padhānasaṅkhārassa vuttā hoti vīriyañca samādhiṃ visesetvā ṭhitameva samannāgamaṅgavasena  padhānasaṅkhāravacanena vuttanti nāpi dvīhi vīriyehi samannāgamo vutto hoti yasmā pana chandādīhi visiṭṭho samādhi tathā visiṭṭheneva tena sampayutto padhānasaṅkhāro sesadhammā ca tasmā samādhivisesanānaṃ vasena cattāro iddhipādāti vuttā visesanabhāvo ca chandādīnaṃ taṃtaṃapassayanavasena hotīti chandasamādhi iddhipādanti ettha nissayatthepi pādasaddena upāyatthena chandādīnaṃ iddhipādatā vuttā hoti tathā hi abhidhamme uttaracūḷabhājanīye cattāro iddhipādā chandiddhipādotiādinā  chandādīnameva iddhipādatā vuttā pañhāpucchake ca cattāro iddhipādā  idha bhikkhu chandasamādhīti  ārabhitvāpi puna chandādīnaṃyeva kusalādibhāvo vibhatto upāyiddhipādadassanatthameva hi nissayiddhipādadassanaṃ kataṃ aññathā catubbidhatāva na hotīti ayamettha pāḷivasena atthavinicchayo veditabbo
tadaṅgasamucchedanissaraṇavivekanissitattaṃ vatvā paṭippassaddhivivekanissitassa avacanaṃ chandasamādhi iddhipādaṃ bhāvetīti  bhāvetabbānaṃ iddhipādānaṃ vuttattā bhāvitiddhipādassa hi sacchikātabbā phalapariyāpannā iddhipādāti
vossaggasaddo pariccāgattho pakkhandanattho cāti vossaggassa duvidhatā vuttā yathāvuttena pakārenāti tadaṅgasamucchedappakārena tanninnabhāvārammaṇappakārena ca pariṇamantaṃ vipassanakkhaṇe
pubbabhāgapaññāyāti ekāvajjananānāvajjanavīthīsu pavattaupacārapaññāya adhigamapaññāyāti appanāpaññāya puna pubbabhāgapaññāyāti nānāvajjanupacārapaññāya paṭisandhipaññāya vā upacārapaññāyāti ekāvajjane sabbattha vā pavattaupacārapaññāya
pucchāvissajjanavicayopīti yathāvuttāya pucchāya vissajjanavicayopi vuttanayānusārenāti adiṭṭhajotanā vimaticchedanā cāti heṭṭhā vuttanayānugamanena
sekheasekheti sekkhe ariyapuggale asekkhe ariyapuggale vipassanāpubbaṅgamappahāneti vipassanaṃ purecārikaṃ katvā pavattakilesappahāne pahānābhisamayeti attho
yaṃ  aniccaṃ dukkhaṃ anattāti pāḷiṃ dassetvā puna yaṃ anicce dukkhe anattanīti vacanaṃ evampettha paṭhantīti dassetuṃ
sesasaṃkilesavodānadhammāti gedhato avasiṭṭhasaṃkilesadhammā ca sabbavodānadhammā ca abhāvenāti abhāvanena abhāvakaraṇena
payogaparakkamanti bhusaṃ yogo payogo payogova parakkamo payogaparakkamo cittaṃ ukkhipatīti kosajjapakkhe patituṃ adento kusalapakkhe uddhaṃ khipento viya pavattati padhānavīriyanti akusalānaṃ anuppādanaṭṭhena uttamavīriyaṃ yojetabbānīti āsevamāno vāyamatītiādinā yojetabbāni anuppannāti avattabbataṃ āpannānanti bhūmiladdhārammaṇādhiggahitāvikkhambhitāsamugghāṭituppannānaṃ
 aṭṭhamakassa indriyānīti vuttattā paṭhamamagge saddhādayotiādi vuttaṃ indriyaggahaṇañca pāḷiyaṃ nidassanamattaṃ daṭṭhabbaṃ
asubhānupassanā kāyānupassanāsatipaṭṭhānanti āha satipaṭṭhānabhāvanāya suniggahito kāmavitakkoti samādhi uppajjamāno kāmavitakkampi niggahetvā eva uppajjatīti dassento anavajjasukhapadaṭṭhānenātiādimāha kusalesu dhammesu āraddhavīriyotiādinā dhammacchandato uppajjamāno vīriyacchando khantiṃ paribrūhetīti dasseti anavajjadhammānaṃ upakārakadhammāsevanaṃ viya anupakārakadhammaparivajjanampi paññānisevaneneva hotīti āha samādhiādīnantiādi
 sabbadhammādhiṭṭhānaṃ desanaṃ puggalādhiṭṭhānena vibhajituṃ loko nāmātiādi vuttanti dassento sabbadhammānanti dassetunti āha mahaggatadhammesu ṭhānaṃ taṃsampādanāva tathā sesesu vaḍḍhiyamānesūti yathā vimuttiṃ paripācayanti evaṃ brūhiyamānesu
dassanapariññāti rūpārūpadhammānaṃ salakkhaṇato paccayato ca parijānanā tenāha ñātapariññāti paṭipakkhavidhamanena saddhiṃ lakkhaṇattayavibhāvanā idha bhāvanāpariññāti adhippetāti āha bhāvanā pariññā cāti  dassanatthā pariññā dassanapariññā bhāvanatthā pariññā bhāvanāpariññāti evaṃ vā ettha attho daṭṭhabbo
kakkhaḷaphusanādīti  kakkhaḷādiphusanādi abhijānitvāti abhiññāya paññāya jānitvā ṭhitassa abhijānanahetu vāti attho atthoti phalaṃ nayoti vuttanayo
yaṃ asaṅkhatantipi paṭhanti catunayakovidoti ekattanānattādinayacatukke nipuṇo desanāyuttikusaloti dhammānaṃ desanāvidhimhi kusalo
sadisī kātabbā saṃsandanavasenāti adhippāyo ānetabbā ayaṃ desanā imāya desanāya evaṃ saṃsandatīti atthato apetanti ayuttatthaṃ asambandhatthanti aññamaññaṃ asambandhapadatthaṃ nanu paṭṭhānavicāro nayavicāro viya hārehi asammisso vicāraṇantaroti codanaṃ manasi katvā āha yasmā panātiādi idha nikkhittoti idha suttavicaye suttatthavicārabhāvato nikkhitto etena vā paṭṭhānassa hārantogadhabhāvadassaneneva mūlapadānaṃ viya paṭṭhānassa padatthantarābhāvo dassitoti veditabbaṃ
imassa suttassāti saṃvaṇṇiyamānasuttaṃ sandhāyāha kasmiṃ vā padeti saṃvaṇṇiyamānaṃ gāthaṃ sandhāyāha tabbicayenāti pucchādivicayena assādādivicayena ca
vicayahāravibhaṅgavaṇṇanā niṭṭhitā

 evametassa suttassa attho na gahetabbo evaṃ pana gahetabboti aggahetabbagahetabbānaṃ atthānaṃ vijahanaggahaṇatthāya yuttāyuttivicāraṇāyaṃ vajjetabbesu tāva paṭhamaṃ paṭipattīti dassento āha atathākārena gayhamānā suttatthā visayoti yathā vāmaṃ muñca dakkhiṇaṃ gaṇhāti  vajjetabbabhāvato hi suttapadehi suttatthe  vivecite gahetabbabhāvo ca avasiṭṭho hoti tathā hi vakkhati mettāvihārassa sato byāpādo cittaṃ pariyādāya ṭhassatīti na yujjati desanā byāpādo pahānaṃ abbhatthaṃ gacchatīti yujjati desanāti 
yuttiniddhāraṇena  ayathāsabhāvato vivecitvā yathāsabhāvato dhammassa gahaṇakāraṇāni kathento mahantā apadisitabbā etesanti mahāpadesāti imamatthamāha buddhādayotiādinā patiṭṭhānānīti patiṭṭhānasādhanāni sesesūti saṅghāpadesādīsu paṭhamattho eva hi idha pāḷi āgato vinicchayane kāraṇaṃ mahāpadesoti adhippāyo suttotaraṇādīti ādisaddena suttānotaraṇādipi saṅgayhati suttotaraṇavinayasandassanāni hi kenaci yathābhatassa ganthassa dhammoti vinicchayane kāraṇaṃ suttānotaraṇavinayāsandassanāni adhammoti yadi evanti yadi yathābhatassa ganthassa suttavinayehi saṃsandanaṃ dhammoti asaṃsandanaṃ adhammoti vinicchayakāraṇaṃ evaṃ santeti attho sampadīyati ñāpīyati dhammo etehīti sampadāyā akkhātāro
vinīyanti rāgādayo etenāti vinayo kāraṇaṃ tenāha rāgādivūpasamanimittanti kiṃ pana taṃ sādhiṭṭhānasamathavipassanādidhammā ye parato tecattālīsaṃ bodhaṅgamā dhammāti  vakkhati
vinayamahāpadesā kappiyānulomato anulomakappiyaṃ nāma taṃsadisatāya suttantamahāpadesāpi anulomakappiyanti aṭṭhakathāvohāro tena vuttaṃ yaṃ anulomakappiyanti vuccatīti
yadipi tattha tattha pavattā bhagavato pakiṇṇakadesanā aṭṭhakathā sā pana dhammasaṅgāhakehi tepiṭakaṃ buddhavacanaṃ saṅgāyitvā tassa atthasaṃvaṇṇanānurūpena vācanāmaggaṃ āropitattā ācariyavādo nāma tena vuttaṃ ācariyavādo nāma aṭṭhakathāti tissopi saṅgītiyo āruḷho eva hi buddhavacanassa atthasaṃvaṇṇanābhūto kathāmaggo pacchā tambapaṇṇiyehi mahātherehi sīhaḷabhāsāya ṭhapito attanomati theravādo samentameva gahetabbanti yathā pāḷiyā saṃsandati  evaṃ mahāpadesato atthā uddharitabbāti dasseti pamādapāṭhavasena ācariyavādassa kadāci pāḷiyā asaṃsandanāpi siyā so na gahetabboti dassento āha  suttena samento eva gahetabboti
catūhi mahāpadesehi yujjatīti catūhi mahāpadesehi na virujjhati idāni taṃ avirujjhanākāraṃ dassento yena yenātiādi vuttaṃ suttotaraṇādi eva hettha kāraṇaṃ tassa ca anekākāratāya pakārenāti vutto saṃvaṇṇiyamāne sutte saṃvaṇṇanāvasena gahetabbanti  sambandho ābhatenāti ānītena suttatoti suttantarato ayañhettha attho  kenaci pasaṅgena suttantarato uddharitvā ānītena suttapadena suttotaraṇādinā kāraṇappakārena ca catumahāpadesāvirodhena saṃvaṇṇiyamāne sutte saṃvaṇṇanāvasena atthajātaṃ gahetabbanti tenāha tena kātabbāti tattha yuttihārayojanā kātabbāti yuttiniddhāraṇavasena ayaṃ yuttihāro yojetabbo atha vā yuttihārayojanā kātabbāti iminā hārena vakkhamānanayena yuttigavesanaṃ katvā tāya yuttiyā sabbahārayojanā kātabbāti attho lakkhaṇañhetaṃ yuttigavesanāya yadidaṃ yuttihāro tenāha sabbesaṃ hārānaṃ yā bhūmī yo ca gocaro tesaṃ yuttāyuttaparikkhāti  imāya yuttiyā aññamaññehi kāraṇehi gavesitabbanti  ca
 yadi vā sabbāni padāni ekaṃ atthaṃ abhivadantīti yojanā
jarāyaṃ ṭhitassa aññathattanti ṭhitassa yaṃ aññathattaṃ aññathābhāvo ayaṃ jarā nāma khaṇikamaraṇaṃ khaṇikanirodho samucchedamaraṇaṃ khīṇāsavānaṃ khandhaparinibbānaṃ
kevalassāti jarāya amissassa aññāva jarā aññaṃ maraṇanti paṭiññātassa kevalassa maraṇassa diṭṭhattāti hetu yathā taṃ devānanti sadisūdāharaṇaṃ visadisūdāharaṇaṃ pana iddhipādādayo anvayabyatirekā gahetvā yojetabbā
tehīti  jarāmaraṇehi
jīraṇabhijjanasabhāvāti iminā lesena taṇhājarāmaraṇānaṃ anaññattaṃ yojeti yadipi aññā taṇhā aññā jarā aññaṃ maraṇanti siddhovāyamattho yaṃ sandhāya vuttaṃ na idantiādi tathāpi sakkuṇeyyaparihārāyaṃ codanāti ajjhāruḷhaṃ tattha dosaṃ dassetuṃ yadi ca yathā jarāmaraṇanti pāḷipavattāni dassento yadi dassetīti āha bhāvoti adhippāyo etesanti taṇhājarāmaraṇānaṃ
imāya yuttiyā aññamaññehi kāraṇehi gavesitabbanti ca keci paṭhanti byañjanatopi gavesitabbaṃ aññattha atthato aññatthampīti adhippāyo tameva byañjanato aññatthaṃ dassetuṃ pāḷiyaṃ salloti vātiādi vuttaṃ imesanti salladhūpāyanānaṃ icchāvipariyāyeti  icchitālābhe appaccayasamavāye vā idampi samatthanaṃ hoti yathādhippetassa aññatthassa byatirekadassanabhāvato jarāmaraṇavipariyāyeti jarāmaraṇe asati na hi yathādhippetajarāmaraṇābhāve taṇhā na hotīti
dvidhā vuttāti dvippakārena vuttā dvikkhattuṃ vā vuttā yaṃ idaṃ ārammaṇakaraṇavasena vā abhilapananti evaṃ kiriyāparāmasanaṃ yojetabbanti veditabbaṃ visesoti ayaṃ etāsaṃ icchātaṇhānaṃ pakatisaṅkhāto viseso dvīhi nāmehītipi pāḷi yadipi evanti kāmaṃ visayavisesesu evaṃ yathāvuttaavatthāvisesena icchātaṇhānaṃ atthi kāci bhedamattāti attho sabhāvato pana bhedo natthīti dassento tathāpīti āha
icchantīti kāmenti taṇhāyanā pātukāmatā santāpanaṭṭhenāti paridahanabhāvena ākaḍḍhanaṭṭhenāti avaharaṇaṭṭhena saritānīti rāgavasena allāni taṃsampayuttapītivasena siniddhāni sinehitāni visattikāti vitthatā rūpādīsu tebhūmakadhammesu byāpanavasena visaṭāti purimavevacanameva takārassa ṭakāraṃ katvā vuttaṃ visālāti vipulā visakkatīti parisakkati sahati ratto hi rāgavatthunā pādena tāḷiyamānopi sahati osakkanaṃ vipphandanaṃ vā visakkananti vadanti aniccādikaṃ niccādito  gaṇhantī visaṃvādikā hoti visaṃharatīti tathā tathā kāmesu ānisaṃsaṃ dassentī vividhehi ākārehi nekkhammābhimukhappavattito cittaṃ saṃharati saṃkhipati visaṃ vā dukkhaṃ taṃ harati vahatīti attho dukkhanibbattakassa kammassa hetubhāvato visamūlā visaṃ vā dukkhādibhedā vedanā mūlaṃ etāyāti visamūlā dukkhasamudayattā visaṃ phalaṃ etissāti visaphalā rūpādidukkhasseva paribhogo etāya na amatassāti visaparibhogā sabbattha niruttivasena padasiddhi veditabbā yo panettha padhāno attho taṃ dassetuṃ puna visatā vā panātiādi vuttaṃ
sinehanaṃ pemakaraṇaṃ bandhanaṭṭhenāti saṃyojanaṭṭhena āsīsanaṭṭhenāti icchanaṭṭhena abhinandanaṭṭhenāti assādanaṭṭhena sampaṭicchanaṭṭhena vā
anabhiratīti ukkaṇṭhā ñāṇanibbidāti nibbidānupassanā yathā ca dukkhū cāresu yutti vuttāti yojanā
sukhāpaṭipadādandhābhiññā  sukhāpaṭipadākhippābhiññā sukhāpaṭipadādayo yo dukkhāya paṭipadāya visesaṃ adhigantuṃ bhabbo tassa sukhāpaṭipadāyogyassa viya kariyamānā dhammadesanā visesāvahā na hoti tasmā sā na yuttāti imamatthaṃ dasseti rāgacaritotiādinā rāgacaritassa tathā tathā kāmānaṃ ādīnavaṃ okāraṃ saṃkilesaṃ nekkhamme ānisaṃsañca avibhāvetvā ādito vipassanākathāva kariyamānā na visesāvahā hoti āsayassa asodhitattāti etamatthaṃ dassento pāḷiyaṃ vipassanā desanāti āhāti veditabbaṃ sesapadesupīti yathā rāgacaritassātiādinā rāgacaritakoṭṭhāsavasena pāḷiyaṃ desanāya ayutti vuttā iminā nayena sesapadesupi dosacaritakoṭṭhāsādīsupi dosacaritassa puggalassa asubhaṃ deseyyātiādinā pāḷiyaṃ avuttopi yathāsambhavamattho niddhāretvā vattabbo kasmā pana yuttihāre ayuttiniddhāraṇā katāti codanaṃ manasi katvā āha ettha cātiādi sesesupi eseva nayoti sesesupi dosacaritādivasena niddhāritesu ayuttigavesanesu ayameva upāyo anulomappahānantipi pāḷi so evattho
yāvatikāñāṇassa bhūmīti etena yuttihārassa mahāvisayataṃ dasseti kasmā panāyaṃ mahāvisayoti yuttivicārabhāvato saṃvaṇṇetabbassa ca dhammassa nānānayanipuṇādiguṇavisesayogatoti dassento taṃ kissa hetūti āha
aparabhāgeti pacchābhāge mettāvihāribhāgassa aparihīnatāvacanato ayogo vutto tenāha satoti yathāvuttakāraṇato evāti paṭipakkhattā eva
pahānekaṭṭhabhāvato diṭṭhimaññitassa ādīnavadassanena vitakkaṃ jigucchantā dutiyajjhānassa āsannaupacārajjhānadhammāpi vitakkārammaṇā na honti pageva dutiyajjhānadhammāti adhippāyenāha ārammaṇakaraṇattho hettha sahagatasaddoti
evaṃ yuttihāralakkhaṇaṃ āgamato yuttāyuttavicāraṃ dassetvā idāni āgamānugatāya yuttiyāpi taṃ dassetuṃ guṇamukhena dosavibhajanaṃ vibhajanto apicetthātiādimāha taṃ uttānatthameva
yuttihāravibhaṅgavaṇṇanā niṭṭhitā

tesaṃtesanti anavasesapariyādānaṃ tena ye sutte vuttā ca dhammā ye ca tesaṃ kāraṇabhūtaṃ tesaṃ sabbesampīti vuttaṃ hoti sabbadhammayāthāvaasampaṭivedhoti imamatthaṃ dassetuṃ kattha pana sotiādi vuttaṃ
piyāyitabbajātiyanti pemanīyasabhāvaṃ micchāpaṭipadāti pamādāpatti micchābhiniveso vā ekavāraṃ uppannāpi pāṇātipātacetanā verappasavanato dosassa ekavāraṃ uppannāpi pamādāpatti micchābhiniveso vā mohassa uppattikāraṇanti pāḷiyaṃ avuttampi nayato niddhāretabbanti dassento dosassa imināva nayena attho veditabboti āha nimittatthaggahaṇalakkhaṇaṃ vaṇṇasaṇṭhānaṃ anubyañjanatthaggahaṇalakkhaṇaṃ anubyañjananti nimittānubyañjanaggahaṇalakkhaṇāti vuttaṃ tattha tattha nimittaṃ itthipurisanimittaṃ anubyañjanaṃ hatthapādahasitakathitādi phasso paccayo etissāti phassapaccayā taṃbhāvo phassapaccayatā assādeti etāyāti assādo taṇhā
vatthūni ñeyyadhammoti āha vatthuavippaṭipatti visayasabhāvapaṭivedhoti idhādhippetaṃ sammāpaṭipattiṃ dassetuṃ sīlasamādhisampadānanti vuttaṃ ekadesupalakkhaṇavasena vaṇṇagandharāgisappāyavasena vā pāḷiyaṃ vinīlakavipubbakaggahaṇalakkhaṇā asubhasaññāti vatvā tassā nibbidāpadaṭṭhānanti vuttaṃ nibbidaṃ dassento nibbidātiādi vuttaṃ tattha paritassanato visesetuṃ ñāṇenāti visesitaṃ tathā pavattanti nibbidanākārena pavattanaṃ
yoniso ummujjantiyā videharañño dhītāya rucāya jātissarañāṇaṃ kammassakataññāṇassa kāraṇaṃ ahosi na pana asappurisūpanissayato ayoniso ummujjantassa tasseva rañño senāpatino alātassa bījakassa dāsassāti imamatthaṃ dassento imassa ca udāharitabboti āha soti pasādo avatthāvisesoti sampayuttadhammānaṃ anāvilabhāvalakkhito avatthābhedo āyatanagatoti ṭhānagato ratanattayavisayoti attho kāyotiādinā avatthāvisesena vinā sabhāvasiddhameva padaṭṭhānaṃ dasseti
imasmiṃ ca ṭhāne pāḷiyaṃ pubbe yesaṃ dhammānaṃ padaṭṭhānaṃ niddhāritaṃ te dhammā yesaṃ dhammānaṃ  padaṭṭhānāni honti te dassetuṃ aparo nayotiādi āraddhanti veditabbaṃ assādamanasikāro ayonisomanasikāralakkhaṇo vutto nidassanamattaatthoti veditabbo yebhuyyena sattānaṃ lobhavasena ayonisomanasikārā saṃvattantītti dassanatthaṃ vā evaṃ vuttaṃ upapatti eva opapaccayaṃ tassa bhāvo opapaccayikanti āha upapattibhavabhāvenāti vavatthitabhāvoti vavatthitabhāvo rūpassa dassanādipaṭiniyatārammaṇakiccatā bhavassa aṅgānīti bhavassa kāraṇāni dutiye aṅgānīti avayavā kammavaṭṭampi vā kāraṇaṅgabhāvena yojetabbaṃ
kammaṭṭhānassāti bhāvanāya brūhanā vaḍḍhanā tesūti titthaññutādīsu kalyāṇamittassa sammadeva payirupāsanāyapīti taṃ nissāya laddhena sabbāya dhammassavanena dhammupasaṃhitaṃ pāmojjaṃ hotīti titthaññutā pītaññutāya padaṭṭhānaṃ evaṃ yāya vimuttiyā sati vimuttiñāṇadassanaṃ hotīti  sā tassa padaṭṭhānanti ayamattho pākaṭoti āha purimānaṃ suviññeyyo evāti saha adhiṭṭhānenāti ñātapariññāya saddhiṃ ñātapariññā hi tīraṇapariññāya adhiṭṭhānaṃ sesaṃ suviññeyyameva
padaṭṭhānahāravibhaṅgavaṇṇanā niṭṭhitā

lakkhaṇahārassa visayaṃ pucchatīti vuttaṃ ko pana tassa visayoti vutte samānalakkhaṇā avuttadhammā kāyānupassanāya samāraddhāya vedanānupassanādayo sukheneva sijjhantīti tabbacanena vedanāgatāsatiādīnaṃ vuttabhāvo dassito satipaṭṭhānabhāvena ekalakkhaṇattāti kāyānupassanāsatipaṭṭhānassa saddhānuggahitāni vīriyasatisamādhipaññindriyāni sādhanaṃ evaṃ itaresampīti katvā vuttaṃ ayaṃ attho aṭṭhakathāyameva  parato āgamissati iminā nayena sesesupi ekalakkhaṇatāniddesesu attho veditabbo paratoti catubyūhahāravaṇṇanāyaṃ 
asammissatoti vedanādayopi ettha sitā ettha paṭisandhāti kāye vedanādianupassanāpasaṅgepi āpanne tadasammissatoti attho
avayavigāhasamaññātidhāvanasārādānābhinivesanisedhanatthaṃ  kāyaṃ aṅgapaccaṅgehi tāni ca kesādīhi kesādike ca bhūtupādāyarūpehi vinibbhujituṃ tathā na kāyetiādimāha pāsādādinagarāvayavasamūhe avayavivādinopi avayavigāhaṇaṃ karonti nagaraṃ nāma koci attho atthīti pana kesañci samaññātidhāvanaṃ siyāti itthipurisādisamaññātidhāvane nagaranidassanaṃ vuttaṃ añño koci sattādiko yaṃ passati itthiṃ purisaṃ vā nanu cakkhunā itthipurisadassanaṃ natthīti saccaṃ natthi itthiṃ passāmi purisaṃ passāmīti pana pavattasamaññāvasena yaṃ passatīti vuttaṃ micchādassanena vā diṭṭhiyā yaṃ passati na taṃ diṭṭhaṃ rūpāyatanaṃ hoti rūpāyatanaṃ vā taṃ na hotīti attho atha vā taṃ kosādibhūtupādāyasamūhasaṅkhātaṃ  diṭṭhaṃ na hoti diṭṭhaṃ vā yathāvuttaṃ na hotīti attho yaṃ diṭṭhaṃ taṃ na passatīti yaṃ rūpāyatanaṃ kesādibhūtupādāyasamūhasaṅkhātaṃ vā diṭṭhaṃ taṃ paññācakkhunā bhūtato na passatīti attho
na aññadhammānupassīti na aññasabhāvānupassī asubhādito aññākārānupassī na hotīti vuttaṃ hoti
pathavīkāyanti kesādiṃ pathavīdhammasamūhattā kāyoti vadati lakkhaṇapathavimeva vā anekabhedabhinnaṃ sakalasarīragataṃ pubbāpariyabhāvena pavattamānaṃ samūhavasena gahetvā kāyoti vadati evaṃ aññatthāpi
ākārasamūhasaṅkhātassāti aniccatādiākārasamudāyapariyāyassa
tīsu bhavesu kileseti bhavattayavisayakilese sabbatthikanti sabbattha līne uddhate ca citte icchitabbatthā sabbe vā līne uddhate ca bhāvetabbā bojjhaṅgā atthikā etāyāti sabbatthikā anto saṅkocoti anto olīyanā kosajjanti attho
gahitesūti bhāvanāggahaṇena gahitesu bhāvitesūti attho vacanena vā gahitesu bhāvanāggahaṇadīpanatthattā pana vacanena gahaṇassa bhāvanāggahaṇamettha padhānaṃ yassa satipaṭṭhānā bhāvitā tassa sammappadhānādayo bodhipakkhiyadhammā na bhāvitāti netaṃ ṭhānaṃ vijjatīti ca samānalakkhaṇatāpadesena imamatthaṃ dassetuṃ pāḷiyaṃ catūsu satipaṭṭhānesu bhāviyamānesu cattāro sammappadhānā bhāvanāpāripūriṃ gacchantītiādi vuttaṃ
vipallāsāpahīyanti ujuvipaccanīkabhāvato āhārasamudayā kāyassa samudayo phassasamudayā vedanānaṃ samudayo  saṅkhārapaccayā viññāṇaṃ viññāṇapaccayā nāmarūpanti  vacanato kāyādīnaṃ samudayabhūtā kabaḷīkārāhāraphassamanosañcetanāviññāṇāhārākāyādīnaṃ parijānanena pariññātā honti tappaṭipakkhappahānatoti dassento cattāroāhārātiādimāha sabbatthāti upādānehi anupādāno bhavatīti evamādīsu
tattha yasmā pañca kāmaguṇā savisesā kāye labbhantīti visesena kāyo kāmupādānassa vatthu sukhavedanassādavasena paralokanirapekkho natthi dinnantiādi  parāmāsaṃ uppādetīti diṭṭhupādānassa vedanā citte niccaggahaṇavasena sassatassa attano sīlādivasena parisuddhaparāmasanaṃ hotīti sīlabbatupādānassa cittaṃ nāmarūpaparicchedena bhūtaṃ bhūtato apassantassa attābhiniveso hotīti attavādupādānassa dhammā vatthu tasmā catūsu satipaṭṭhānesu bhāviyamānesu upādānehi anupādāno bhavatīti vuttaṃ
yasmā pana vuttanayeneva kāyo kāmayogassa vatthu bhavesu sukhaggahaṇavasena bhavassādo hotīti bhavayogassa vedanā santatighanaggahaṇavasena citte attābhiniveso hotīti diṭṭhiyogassacittaṃ dhammavinibbhogassa dukkarattā dhammānaṃ dhammamattatāya ca duppaṭivijjhattā sammoho hotīti avijjāyogassa dhammā vatthu tasmā catusatipaṭṭhānabhāvanāya tesu tesaṃ pahānasiddhito yogehi visaṃyuttatā vuttā eteneva āsavehi anāsavatā oghehi nittiṇṇatā ca saṃvaṇṇitā hoti kāmarāgādīnaṃ eva kāmayogakāmāsavakāmoghādibhāvato
vuttanayeneva kāyo abhijjhākāyaganthassa vatthu dukkhāya vedanāya paṭighānusayo anusetīti  dukkhadukkhavipariṇāmadukkhasaṅkhāradukkhabhūtā vedanā visesena byāpādakāyaganthassa vatthu citte niccābhinivesavasena sassatassa attano sīlena suddhītiādiparāmasanaṃ hotīti sīlabbataparāmāsassa cittaṃ vatthu sappaccayanāmarūpadassanābhāvato bhavavibhavadiṭṭhisaṅkhāto idaṃsaccābhiniveso hotīti tassa dhammā vatthūti catusatipaṭṭhānāti yojetabbaṃ
vuttanayeneva  visesato kāyo rāgasallassa vatthu vedanā dosasallassa cittaṃ niccaggahaṇavasena attābhinivesaṃ attānaṃ seyyādito dahatīti cittaṃ mānasallassa vuttanayeneva dhammā mohasallassa vatthūti catusatipaṭṭhānāti yojetabbaṃ
yasmā pana kāyānupassanādīhi kāyavedanācittadhammesu pariññātesu rūpavedanāsaññāsaṅkhārakkhandhā pariññātā honti citte hi pariññāte saññāpi pariññātāva hoti tasmā viññāṇaṭṭhitiyo cassa pariññaṃ gacchantīti vuttaṃ
tathā visesato kāye sāpekkhā chandāgatiṃ gacchatīti kāyo chandāgatiyā vatthu vuttanayeneva vedanā byāpādassa nimittanti sā dosāgatiyā vatthu santatighanaggahaṇavasena sarāgādicitte sammoho hotīti mohāgatiyā cittaṃ dhammasabhāvānavabodhena bhayaṃ hotīti bhayāgatiyā dhammā vatthūti catusatipaṭṭhānabhāvanāya agatigamanappahānaṃ hotīti āha agatigamanehi ca na agatiṃ gacchatīti
akusalassa somanassassa vasenāti idaṃ ayampi attho sambhavatīti katvā vuttaṃ sukhāya vedanāya rāgānusayo anusetīti  pana vacanato sukhavedanāggahaṇena tatthānusayanena samudayasaccaṃ desitanti veditabbaṃ desitaṃ dukkhaṃ ariyasaccanti dukkhadukkhaggahaṇena sātisayaṃ dukkhaṃ ariyasaccaṃ pakāsitaṃ hotīti pāḷiyaṃ dukkhaṃ ariyasaccaṃ desitanti vuttaṃ sahacaraṇādīsu yaṃ vattabbaṃ taṃ heṭṭhā niddesavāravaṇṇanāyaṃ  vuttaṃ
lakkhaṇahāravibhaṅgavaṇṇanā niṭṭhitā

hārānanti niddhāraṇe sāmivacanaṃ hāresu imassa catubyūhahārassa visesato suttassa byañjanavicayabhāvatoti yojanā tena vuttaṃ byañjana dassetīti yāyāti niruttiyā
yathārahanti  saṃvaṇṇiyamāne sutte yaṃ yaṃ arahati nibbacanaṃ vattuṃ taṃtaṃlokasamaññānurodheneva pubbabhāgapaṭipadā sampādetvā pacchā saccābhisamayaṃ pāpuṇātīti āha sammuti hotīti taṃtaṃpaññattiggahaṇamukhena paramatthaggahaṇaṃ hotīti evaṃ vā iminā sambandho
yamidaṃ anindriyabaddharūpasantānaṃ sandhāya ubhayamantarenāti idha vuttaṃ otaraṇahāre  panassa dvārappavattaphassādidhamme sandhāya vuttabhāvaṃ dassetuṃ ubhayamantarenāti phassasamuditesu dhammesūti attho vutto aṭṭhakathācariyā panāhu antarenāti vacanaṃ pana vikappantaradīpananti tasmā ayamettha attho  na imaṃ lokaṃ na huraṃ lokaṃ atha kho ubhayamantarenāti aparo vikappo  ubhayamantarenāti vā vacanaṃ vikappantarābhāvadīpanaṃ tassattho  na imaṃ lokaṃ na huraṃ lokaṃ nissāya jhāyati jhāyī ubhayamantarena pana aññaṃ ṭhānaṃ atthīti
yepi ca antarāparinibbāyī sambhavesīti ca imesaṃ suttapadānaṃ atthaṃ micchā gahetvā atthi eva antarābhavoti vadanti tepi yasmā avihādīsu tattha tattha āyuvemajjhaṃ anatikkamitvā antarā aggamaggādhigamena anavasesakilesaparinibbānena parinibbāyantīti antarāparinibbāyī na antarābhavabhūtoti purimassa suttapadassa attho pacchimassa ca ye bhūtā eva na puna bhavissanti te hi  khīṇāsavā purimapadehi bhūtāti vuttā tabbiparītatāya sambhavaṃ esantīti sambhavesino appahīnabhavasaṃyojanattā sekkhā puthujjanā ca catūsu vā yonīsu aṇḍajajalābujasattā yāva aṇḍakosaṃ vatthikosañca na bhindanti tāva sambhavesī nāma aṇḍakosato vatthikosato ca bahi nikkhantā bhūtā nāma saṃsedajaopapātikā ca paṭhamacittakkhaṇe sambhavesī nāma dutiyacittakkhaṇato paṭṭhāya bhūtā nāma yena vā iriyāpathena jāyanti yāva tato aññaṃ na pāpuṇanti tāva sambhavesī tato paraṃ bhūtāti attho tasmā natthīti paṭikkhipitabbaṃ sati hi ujuke pāḷianugate atthe kiṃ aniddhāritasāmatthiyena antarābhavena attabhāvaparikappitena payojananti
yaṃ  pana ye santānavasena pavattamānānaṃ dhammānaṃ avicchedena desantaresu pātubhāvo diṭṭho yathā taṃ vīhiādiaviññāṇakasantāne evaṃ saviññāṇakasantānepi avicchedena desantaresu pātubhāvena bhavitabbaṃ ayañca nayo sati antarābhave yujjati nāññathāti yuttiṃ  vadanti tehi iddhimato cetovasippattassa cittānugatikaṃ kāyaṃ adhiṭṭhahantassa khaṇena brahmalokato idhūpasaṅkamane ito vā brahmalokagamane yutti vattabbā yadi sabbattheva vicchinnadese dhammānaṃ pavatti na icchitā yadipi siyā iddhivisayo acinteyyoti taṃ idhāpi samānaṃ kammavipāko acinteyyoti vacanato tasmā taṃ tesaṃ matimattameva acinteyyasabhāvā hi sabhāvadhammā te katthaci paccayavisesena vicchinnadese pātubhavanti katthaci avicchinnadese ca tathā hi mukhaghosādīhi aññasmiṃ dese ādāsapabbatappadesādike paṭibimbapaṭighosādikaṃ paccayuppannaṃ nibbattamānaṃ dissati tasmā na sabbaṃ sabbattha upanetabbanti ayamettha saṅkhepo vitthārato pana paṭibimbassa udāharaṇabhāvasādhanādiko antarābhavavicāro kathāvatthuppakaraṇassaṭīkāyaṃ  gahetabbo
apare pana idhāti kāmabhavo huranti arūpabhavo ubhayamantarenāti rūpabhavo vuttoti vadanti idhāti paccayadhammā huranti paccayuppannadhammā ubhayamantarenāti paṇṇattidhammā vuttāti ca vadanti taṃ sabbaaṭṭhakathāsu natthi tasmā vuttanayeneva attho veditabbo avasiṭṭhaṃ rūpanti āpodhātuākāsadhātūhi saddhiṃ lakkhaṇarūpāni ojañca sandhāyāha anindriyabaddharūpassa adhippetattā tassa khīṇāsavassa taṃ nibbānārammaṇaṃ cittaṃ na jānanti na ñāyanti jhāyamānāti vuttattā sesaṃ suviññeyyameva
catubyūhahāravibhaṅgavaṇṇanā niṭṭhitā

 akusalānaṃ dhammānaṃ viddhaṃsanasabhāvattā akusalānaṃ vā pajahane kusalānaṃ sampādane paṭṭhapanasabhāvattā ārambhadhātu tathābhūtāti sīlādīhi  samaṅgībhūtā kāmadhātuādikā tidhātuyova tedhātu tassa abhibhavanato tedhātuissaro maccurājā anādimatisaṃsāre cirakālaṃ laddhapatiṭṭhāpi acirakālaṃ bhāvitehi kusalehi dhammehi samucchindanīyattā abalā kilesāti vuttaṃ abalaṃ dubbalanti tenāha abalā naṃ balīyantīti
idaṃ vacanaṃ ayaṃ gāthāpādo samādhissa padaṭṭhānanti ettha samādhissa kāraṇaṃ samatānuyoge niyojanatoti  yojetabbaṃ esa nayo sesesupi papañcāti rāgādayova tathā ceva saṃvaṇṇitanti desanāya padaṭṭhānabhāveneva atthasaṃvaṇṇanā katāti attho
nti taṃ desanaṃ tassāti sabhāgādivasena āvaṭṭanassa paripakkañāṇānaṃ visesādhigamāya lābhavinicchayapariggahamacchariyānītiādīsu lābhoti rūpādiārammaṇappaṭilābho so pariyesanāya sati hotīti pariyesanāggahaṇena gahito vinicchayoti ettakaṃ me rūpārammaṇatthāya bhavissati ettakaṃ saddādiārammaṇatthāya ettakaṃ mayhaṃ ettakaṃ parassa ettakaṃ paribhuñjissāmi ettakaṃ nidahissāmīti evaṃ pavatto vitakko vinicchayo so lāpitahetukattā pariyesanamūlakatāya pariyesanāggahaṇeneva gahito tathā pariggahamacchariyāni tattha pariggaho mama idanti pariggaṇhanaṃ macchariyaṃ mayheva hotūti parehi sādhāraṇabhāvāsahanaṃ tenevassa porāṇā evaṃ vacanatthaṃ vadanti mayhevidamacchariyaṃ hotu mā aññesaṃ acchariyaṃ hotūti pavattattā macchariyanti vuccatīti  paribhogatthānaṃ pana vinicchayādīnaṃ paribhogantogadhatā veditabbā chandarāgo dubbalarāgo ajjhosānaṃ mama idanti taṇhāvasena balavasanniṭṭhānanti āha chandarāgaajjhosānā taṇhā evāti ārakkhanimittaṃ dvārapidahanamañjūsāgopanādinā suṭṭhu rakkhaṇanimittaṃ pāpāni karonto paribhoganimittaṃ ratto giddho gadhito mucchito hutvā migova paribhuñjananimittaṃ pamādaṃ āpajjatīti evaṃ pariyenārakkhā paribhoganimittaṃ pamādo tividho taṇhāya vasena kathitoti dassento tividho taṇhāyāti vuttanti āha
avisesena vuttanti katamena upādānena saupādānāti vibhāgena pucchitvāpi avijjāya ca taṇhāya cāti avinibbhujitvā vuttaṃ taṇhañca avijjañca caturupādānaṃvasenāti kāmupādānādīnaṃ catunnaṃ upādānānaṃ vasena vibhajitvā khandhānaṃ dukkhabhāvena dukkhasaccabhāvena saha pariññeyyabhāvaṃ upādānānaṃ samudayabhāvena samudayasaccabhāvena saha pahātabbabhāvaṃ dassetīti yojanā
yotiādinā vutto tividho pamādo pariyesati ārakkhaṇañca karoti paribhoganimittañcāti sambandho pamādo hi pamajjantassa puggalassa bhogānaṃ pariyesanāya ārakkhaṇāya ca hetubhūto kattubhāvena upacarito paribhogassa pana nimittaṃ tappaṭipakkhenāti padassa atthaṃ vivarati appamādānuyogenāti tena samathabhāvaṃ dasseti  khepanāti khayapāpanā vodānapakkhavisabhāgadhammavasenāti vodānapakkho ca so pamādassa visabhāgadhammo cāti vodāna dhammo samatho tassa vasena
samathe satīti adhiṭṭhānabhūte jhāne sati taṃ pādakaṃ katvāti attho yā paññāti nāmarūpaparicchedādivasena pavattapaññā tenāha ayaṃ vipassanāti pahīnesūti pahīyamānesu
vodānapakkhanti ārambhadhātuādivodānapakkhaṃ nikkhipitvā visabhāgadhammavasenāti pamādavaseneva sabhāgadhammavasenāti pubbe nikkhittassa ārambhadhātuādivodānadhammassa samathādisabhāgadhammavasena
puna apariyodāpaniyaṃ sikhāppattapariyodāpanaṃ idhādhippetanti āha taṃ pana arahattena hotīti
mohasamuṭṭhānatā vuttā moho eva samuṭṭhānanti katvā aññathā pisuṇāvācāya dosasamuṭṭhānatā musāvādassa viya mohasamuṭṭhānabhāvā vattabbā siyā
kammapathabhāvaṃ pattānaṃ appattānañca akusaladhammānaṃ sabbapāpanti padena pariggahitattā vuttaṃ kammapathakammavibhāgenāti
sesapadānanti kusalassa upasampadātiādīnaṃ  gāthāya avasiṭṭhapadānaṃ yathādhigatanti attanā adhigatappakāraṃ pacchā bhūmidisā
upariyāpentīti manussalokato upariṭṭhimaṃ devalokaṃ gamenti
yathāvuttassa dhammassāti sīlassa ca maggassa ca taṇhāvijjādīnanti ādisaddena tadekaṭṭhakilesā gayhanti tesaṃ padaṭṭhānadhammā ca samathavipassanādīnanti ādisaddena sāmaññaphalānaṃ saṅgaho yadaggena cettha nirodho rakkhatīti vutto tadaggena maggo rakkhaṇakiriyāya  karaṇaṃ vuttaṃ yena rakkhatīti visabhāgadhammavasena purimāni sabhāgadhammāvaṭṭanavasena pacchimāni saccāni niddhāritānīti yojetabbaṃ
āvaṭṭahāravibhaṅgavaṇṇanā niṭṭhitā

dhammesūti puññādidānādibhedabhinnesu sabhāvadhammesu tattha labbhamānoti tesu yathāvuttesu dhammesu labbhamāno bhūmivibhāgoti kāmāvacarādidassanādibhūmippabhedo padaṭṭhānavibhāgoti te puññādidhammā yesaṃ padaṭṭhānaṃ tesaṃ vā ye dhammā padaṭṭhānaṃ tabbibhāgo yesaṃ suttānanti mūlapadaṭṭhānabhūtānaṃ saṃkilesabhāgiyādīnaṃ catunnaṃ suttānaṃ vasena asaṅkaravavatthānena hi etesu suttesu sātisayaṃ dhammā vibhattā nāma honti tenāha visesatoti yadi evaṃ kasmā vāsanābhāgiyanibbedhabhāgiyasuttāni evettha gahitānīti nayidamevaṃ nikkhamanapariyosānabhāvena itaresampi gahitattā yato hi nissaṭā vāsanābhāgiyā dhammā te saṃkilesabhāgiyā yaṃpariyosānā nibbedhabhāgiyā dhammā te asekkhabhāgiyāti dvayaggahaṇeneva itarampi dvayaṃ gahitameva hoti tenāha imesaṃ catunnaṃ suttānaṃ desanāyāti imāni cattāri suttānīti pāḷiyā vakkhamānāya desanāya vā itaradvayasaṅgaho daṭṭhabbo na paṭikkhepo
tenevāti niyamassa akatattā tato ca tena tannissitena ca brahmacārī bhavatīti siddhaṃ hoti evasaddo vā samuccayattho daṭṭhabbo siyā tassa paṭikkhepoti tassa aṭṭhasamāpattibrahmacariyassa siyā paṭikkhepo evaṃ sati sāvasesā desanā siyā
tadaṅgādippahānadvayaṃ  padaṭṭhānabhūtaṃ idha gaṇanūpagaṃ na hotīti samucchedapaṭippassaddhippahānānaṃ vasenāti vuttaṃ tathā hettha keci tenevāti paṭhanti teneva brahmacariyenāti paṭhantīti idaṃ saṃvarasīle ṭhitoti  ettha vuttaṃ pāḷivikappaṃ sandhāya vadati yasmā vakkhatīti idaṃ pacchimapāṭhasseva yuttatāya kāraṇavacanaṃ
kathaṃ  mantāti anibbedhasabhāvattā mahaggatapuññānaṃ na nibbedhabhāgiyasuttena saṅgaho vāsanābhāgiyattā pana vāsanābhāgiyasutteneva saṅgahoti tadupasaṅgā hi pacchimo eva pāṭho yuttataro itarathā sāvasesā desanā bhaveyya tenāha na hi desetīti
saṃkilesabhāgiyaasekkhabhāgiyānaṃ parato vakkhamānattā vuttaṃ vakkhamānānaṃ vasenāti sabbatoti idaṃ pubbaparāpekkhaṃ tassa parāpekkhatāya sabbatobhāgena ekādasasu ṭhānesu pakkhipitvāti aṭṭhakathāyaṃ yojitaṃ tattha padādike vicayahārapadatthe sandhāya ekādasasu ṭhānesūti vuttaṃ pubbapekkhatāya pana sabbatobhāgena desanāya phalenātiādinā yojetabbaṃ
saṃkilesabhāgiyānaṃ taṇhāsaṃkilesādinā desanānayo veditabbo phalaṃ apāyadukkhena manussesu dobhaggiyena asekkhabhāgiyānaṃ asekkhehi sīlakkhandhādīhi desanānayo phalaṃ aggaphalena ca anupādisesāya ca nibbānadhātuyā veditabbaṃ itaresaṃ pāḷiyaṃ vuttameva kāmarāgabyāpādauddhambhāgiyasaṃyojanaggahaṇena saṃkilesabhāgiyānaṃ virāgaggahaṇena asekkhaggahaṇeneva ca asekkhabhāgiyānaṃ vakkhamānattā vuttaṃ vakkhamānānaṃ vasenāti padapadatthavicārayuttiniddhāraṇamukhena dhammavibhattiādivicāro kātabboti dassetuṃ pāḷiyaṃ vicayena tabbānīti vuttanti aṭṭhakathāyaṃ vicayena dassetīti vuttaṃ
evanti iti dhammeti vuttasabhāgadhamme sādhāraṇāsādhāraṇabhāvehīti sāmaññavisesena visiṭṭhehi dve dhammā sādhāraṇāti dve ime dhammā yehi sabhāgadhammā sādhāraṇā nāma honti katame dve nāmaṃ vatthu ca tattha nāmaṃ nāmapaññatti taṃmukheneva saddato tadatthāvagamo saddena ca sāmaññarūpeneva tathārūpassa atthassa  gahaṇaṃ na visesarūpena tasmā saddavacanīyā atthā sādhāraṇarūpanāmāyattagahaṇīyatāya nāmasādhāraṇā vuttā vatthūti pavattiṭṭhānaṃ yattha hi ye dhammā pavattanti tesaṃ sabbesaṃ te dhammā sādhāraṇāti pavattiṭṭhānasaṅkhātānaṃ vatthūnaṃ sādhāraṇā yasmā panidaṃ dvayaṃ tesaṃ dhammānaṃ sādhāraṇabhāve pakatibhūtaṃ sabhāvabhūtaṃ tasmā vuttaṃ dve dhammāti duve pakatiyoti ekasantatipatitatāyāti samānasantatipavattiyā tenāha samānavatthukāti dassanapahātabbānañhi yathā micchattaniyatasattā pavattiṭṭhānaṃ evaṃ aniyatāpīti ubhaye hi te samānavatthukā esa nayo itaresupi sakkāyadiṭṭhivicikicchāsīlabbataparāmāsā hi bhinnasabhāvāpete dhammā dassanena pahātabbataṃ  nātivattantīti te nāmasāmaññataṃ pattā rūparāgādayo ca bhāvanāya pahātabbatanti āha pahānekaṭṭhā nāmasādhāraṇāti yathā pana vatthūnaṃ sādhāraṇā vatthusādhāraṇāti ayamattho labbhati evaṃ vatthunā sādhāraṇā vatthusādhāraṇāti ayampi attho labbhatīti dassento sahajekaṭṭhā vatthusādhāraṇāti āha te hi aññamaññaṃ phusanādisabhāvato bhinnāpi yasmiṃ pavattanti tena vatthunā sādhāraṇā nāma honti ettha ca labbhamānampi kusalādināmasādhāraṇaṃ anāmasitvā vatthusādhāraṇā tāva yojitāti veditabbā paṭipakkhādīhīti ādisaddena samānaphalatāsahabyatādike saṅgaṇhāti sesapadesūti puthujjanassātiādivākyesu kathaṃ tattha hi puthujjanassa sotāpannassa ca sambhavato anāgāmino arahato ca asambhavatotiādinā yojetabbaṃ
kathaṃ te odhiso gahitāti kenākārena te sādhāraṇāti vuttadhammā bhāgaso gahitā amukassa amukassa cāti ayañhettha attho sāmaññabhūtā dhammā sādhāraṇā nāma evaṃ sante kathaṃ tesaṃ micchattaniyatāniyatādivasena vibhāgena pavattiṭṭhānatā vuccati na vattabbanti adhippāyo atha vibhāgena taṃ vattabbaṃ nanu te sādhāraṇāti na vattabbamevāti evaṃ sādhāraṇāti micchattaniyatānaṃ aniyatānanti imesaṃ ubhayesaṃyeva te dhammā sādhāraṇā tenāha  na sabbasattānaṃ sādhāraṇatāya sādhāraṇāti yasmātiādinā tattha kāraṇamāha tenetaṃ dasseti keci dhammā kesañcideva dhammānaṃ sādhāraṇā  honti aññesaṃ asādhāraṇāti tenāha paṭiniyatañhi tesaṃ pavattiṭṭhānanti
itarathāti aniyatapavattiṭṭhānatāya sabbesaṃ sādhāraṇā asādhāraṇā vā siyuṃ tathā sati tathā vohāroti sādhāraṇā asādhāraṇāti ca ayaṃ vohāro sāmaññā eva na bhaveyya ete eva dhammāti sādhāraṇāti vuttadhammā eva evanti micchattaniyatānantiādinā vuttappakārena niyatavisayā paricchinnappavattiṭṭhānā yopītiādi puggalādhiṭṭhānena vuttassevatthassa pākaṭakaraṇaṃ na hītiādinā anvayato byatirekato ca tamevatthaṃ vibhāveti sesepīti bhāvanāpahātabbāti evamādimhipi
paccattaniyatoti pāṭipuggaliko itarassāti apaccattaniyatassa tathāti asādhāraṇabhāvena koci dhammo kañci dhammaṃ upādāya sādhāraṇopi samāno tadaññaṃ upādāya asādhāraṇopi hotīti āha sādhāraṇāvidhuratāyāti tenāha taṃ taṃ upādāyātiādi tathā hi dhammatāti vuttapaṭhamamaggaṭṭhatā dīpitā tādisānaṃ eva anekesaṃ ariyānaṃ vasena sādhāraṇāti  paṭhamassāti aṭṭhamakassa dutiyassāti sotāpannassa puna aṭṭhamakassāti aṭṭhamakassa anāgāmissa cāti ettha vuttaaṭṭhamakassa tenāha anāgāmimaggaṭṭhassāti aggaphalaṭṭhato paṭṭhāya paṭilomato gaṇiyamāno paṭhamamaggaṭṭho aṭṭhamako maggaṭṭhatāya pahīyamānakilesatāya ca sabbepi maggaṭṭhā aṭṭhamakā viyāti aṭṭhamakā ekacittakkhaṇato uddhaṃ na tiṭṭhatīti aṭṭhamakoti apare niruttinayena sekkhāti nāmaṃ sādhāraṇanti sambandho itaresūti bhabbābhabbāti vuttesu anariyesu tenāha pāḷiyaṃ hīnukkaṭṭhamajjhimaṃ upādāyāti
niyāmāvakkantiyāti avakkantaniyāmatāya ñāṇuttharassāti ñāṇādhikassa tathāvidhapaccayasamāyogeti ñāṇavisesapaccayasamavāye yathā hi ñāṇabalena dandhābhiññatā na hoti evaṃ paṭipadāpaṭipannopi sukhena visosīyatīti sā hi sukhāpaṭipadā khippābhiññā taṃsamaṅgino ñāṇuttarattā vipassanāya padaṭṭhānanti vuttā
dhammato  anapetā cintā dhammacintā yonisomanasikārena pavattitattā dhammesu cintā dhammo vā ñāṇaṃ tasmā dhammāvahā cintā dhammacintā cintāmayañāṇassa hetubhūtā cintāti attho
pāḷiyaṃ sutamayapaññāggahaṇena ye te dhammā ādikalyāṇā tathārūpāssa dhammā bahussutā hontītiādi  suttapadasaṅgaho attho pariggahito tathā yonisomanasikāraggahaṇena so aniccanti yoniso manasi karotītiādinā vutto upāyamanasikāro pariggahito sammādiṭṭhiggahaṇena sammādiṭṭhiṃ bhāveti vivekanissitantiādinā vuttā sammādiṭṭhi pariggahitāti dassento āha atha kho dassetunti sesanti dhammasvākkhātatāti evamādi
yassa ca pubbe attho na saṃvaṇṇito tattha kalyāṇamittatāya āyatanagato pasādo cittavūpasamo ca phalanti dassento sappurisa padaṭṭhānanti āha attasammāpaṇihitattā pāpajegucchinibbidādibahulova hotīti dassento āha attha padaṭṭhānanti dhammo svākkhāto ādito paṭṭhāya yāva pariyosānā sabbasampattipāripūrihetūti dassento dhammasvākkhātatā padaṭṭhānanti āha kusalamūlaropanā hi samāpattipariyosānāti  saṅghasuṭṭhutāya saṅghassa suṭṭhubhāvāya saṅghassa sappatissatāya suṭṭhu bhanteti vacanasampaṭicchanabhāvāya itaraṃ suviññeyyameva
vibhattihāravibhaṅgavaṇṇanā niṭṭhitā

sammādiṭṭhissa nijjiṇṇā bhavatīti ettha yathā maggasammādiṭṭhivasenattho vutto evaṃ kammassakatākammapathasammādiṭṭhīnampi vasena attho labbhateva kammapathakathā hesā yathāvuttenākārenāti avimuttāva samānāti avimuttiyanti ca vuttappakārena micchābhinivesavasenāti asammāsambuddhaṃ eva sammāsambuddhoti aniyyānikaṃ eva niyyānikoti asantaṃ eva pana santanti anariyaṃ eva ariyoti viparītābhinivesavasena  micchādhimokkhoti ayāthāvapasādo ayāthāvasanniṭṭhānaṃ vā uppannamoho micchāvimuttiñāṇadassananti sambandho
 vādānaṃ vā anuvādā vādānuvādā tesaṃ vādānaṃ upādāti attho vādānupavattiyoti vādānaṃ dosānaṃ anupavattiyo
antadvayaparivattananti kāmasukhaattakilamathānuyogasaṅkhātassa antadvayassa paṭipakkhavasena parivattanaṃ
etesupi vāresūti niyyāniko dhammo tesaṃ adhammo sukho tesaṃ adhammoti ca imesu vāresu vuttanayenāti yadi attaparitāpanaṃ attano dukkhāpanaṃ dhammo dhammassa paṭiviruddho adhammo siyā dukkhassa ca sukhapaṭiviruddhanti jhānamaggaphalasukhassa anavajjapaccayaparibhogasukhassa ca tesaṃ adhammabhāvo āpajjatīti evaṃ vattabbā yaṃ yaṃ vā panātiādināti idaṃ avasesapāṭhāmasanaṃ ettha yaṃ yaṃ vā pana dhammanti yaṃ vā taṃ vā dhammaṃ kusalaṃ vā akusalaṃ vā iṭṭhaṃ vā aniṭṭhaṃ vāti vuttaṃ hoti rocayati vā upagacchati vāti cittena rocati diṭṭhiyā upagacchatīti tassa tassa dhammassa yo paṭipakkhoti tassa tassa rucitassa upagatassa vā dhammassa yo paṭipakkho nāma svassa aniṭṭhato ajjhāpanno bhavatīti  yo dhammo assa rucitassa upagatassa vā dhammassa aniṭṭhato paccanīkato abbhupagato hoti tena paṭipakkhena desanāya parivattanaṃ parivattano hāroti attho tenāha paṭipakkhassa lakkhaṇaṃ vibhāvetīti
parivattanahāravibhaṅgavaṇṇanā niṭṭhitā

aññamaññehīti aññehi aññehi āyatinti paccavekkhaṇakāle kathañcīti yena kenaci pakārena paṭhamaṃ vuttena pariyāyena appaṭivijjhanto aparena pariyāyena paṭivijjheyyāti adhippāyo pariyāyavacanaṃ niddisatīti sambandho evaṃ sabbattha tasmiṃ khaṇeti pariyāyavacanassa vuttakkhaṇe vikkhittacittānanti ārammaṇantarehi vividhakhittacittānaṃ  aññavihitānanti aññaṃ cintentānaṃ kasmā pana aññena pariyāyena tadatthāvabodhanaṃ nanu tena vutte daḷhīkaraṇaṃ hotīti codanaṃ sandhāyāha tenevātiādi tattha tadaññesanti tehi vikkhittacittādīhi aññesaṃ yehi paṭhamaṃ vacanaṃ sammadeva gahitaṃ tatthāti vuttavacaneneva punappunaṃ vacane adhigataanvatthatāya punarutti parivajjanatthaṃ visesanabhāvena tāhi tāhi saññāhipi ayampi saddo imassatthassa vācako ayampi saddo imassatthassa vācakoti paññāpanehi desetabbassa tassa tassa atthassa attano citte upanibandhanaṃ ṭhapanaṃ tatthāti dhammaniruttipaṭisambhidāyaṃ bījāvāpanaṃ hetusampādanaṃ
evaṃ bhagavato pariyāyadesanāyaṃ anekāni payojanāni vatvā idāni attano sammāsambuddhatāya evaṃ tathāgatā buddhalīlāya anekehi pariyāyehi dhammaṃ desentīti dassento kiṃ bahunātiādimāha
pāḷiyaṃ pihā nāma yā vattamānassa atthassa patthanāti paccuppannavisayataṃ dassetvā puna anāgatavisayataṃ dassetuṃ seyyataraṃ vātiādi vuttanti anāgatapaccuppannatthavisayā taṇhā pihāti āha
atthanipphattipaṭipālanāti  imasmiṃ vā pade pihāya evatthavasena anāgatapaccuppannatthavisayabhāvadīpanato
dhammārammaṇeneva saṅgahitā dhammārammaṇantveva gahaṇaṃ gatā catuvīsati padānīti ettha gehasitadomanassūpavicārādīnaṃ catunnaṃ chakkānaṃ vasena catuvīsa koṭṭhāsā
sāyeva patthanākārena dhammanandītiādimāhāti ettha ayamattho  sā eva patthanākārena pavattiyā āsādipariyāyena vuttā taṇhā rūpādidhammesu nandanaṭṭhena dhammanandī tesaṃ eva piyāyanaṭṭhena dhammapemaṃ gilitvā pariniṭṭhapetvā ṭhānato dhammajjhosānanti
imināpīti na kevalaṃ paññā pajānanātiādiāveṇikapariyāyeneva vevacanaṃ vattabbaṃ atha kho iminā ādhipateyyādisādhāraṇapariyāyenapi vevacanaṃ vattabbanti attho imināva nayenāti etena pariyāyavacanena  na hi desanatthasādhanaṃ itipi so bhagavātiādipāḷinayadassananti dasseti balanipphattigatotiādīsu dasasu tathāgatabalesu nipphattiṃ pāripūriṃ gato sambodhipahānantarāyadesanā visesacodanāsu visāradabhāvasaṅkhātāni cattāri ñāṇāni patto adhigatoti vesārajjappatto
lobhajjhāsayādiajjhāsayaṃ visesena ativattoti ajjhāsayavītivatto atītahetusaṅkhepādisaṅkhepavirahitatāya asaṅkhepasaṅkhātaṃ nibbānaṃ akuppadhammatāya guṇehi vā asaṅkhepaṃ asaṅkhyeyyaṃ gato upagatoti asaṅkhepagato sesaṃ suviññeyyameva uddheyyanti uddharitabbaṃ
dhammānussatiyaṃ evaṃ attho daṭṭhabboti sambandho saṃsāradukkhato pāti santena sukhena rameti cāti vā pāraṃ
abhūtapubbattāti anuppannapubbattā tenassa niccataṃva vibhāveti kenaci devatopasaggādinā anupasajjanīyattā anupasaṭṭhattā
duppassantipi pāḷi duradhigamanti attho guṇasobhāsurabhibhāvenāti guṇehi sobhāya sugandhibhāvena ca
yathā  akkhaṇavedhī puggalo sippanipphattiyā rattandhakāratimisāya acirakkhaṇālokena atisukhumampi dūragataṃ lakkhaṃ vijjhati evaṃ ariyasāvako sīlasampattiyā atisukhumaṃ nibbānaṃ catusaccadhammaṃ ekapaṭivedheneva paṭivijjhatīti āha sippañca sīlaṃ akkhaṇavedhitāyāti lokikanti nidassanamattaṃ daṭṭhabbaṃ lokuttaradhammaolokanassāpi adhiṭṭhānabhāvato
vevacanahāravibhaṅgavaṇṇanā niṭṭhitā

bhagavato sābhāvikadhammakathāyāti attano bhāvo sabhāvo sabhāvena nibbattā tato vā āgatāti sābhāvikā sā eva dhammakathāti sābhāvikadhammakathā buddhānaṃ sāmukkaṃsikadhammakathāti attho  tāya karaṇabhūtāya dhammadesanāya anaññattepi kathādesanānaṃ upacārasiddhena bhedenevaṃ vuttaṃ avayavasamudāyavibhāgena vā tenāha kā ca pakatikathāya desanā cattāri saccānīti idañhi atthassa desanāya abhedopacāraṃ katvā vuttaṃ tassā desanāya paññāpanā ayaṃ paññattihāroti saṅkhepeneva paññattihārassa sarūpamāha sāti yathāvuttadesanā tathā tathāti yathā yathā saccāni desetabbāni tathā tathā kathañcetāni desetabbāni pariññeyyādippakārena yathādhippetanti adhippetānurūpaṃ bodhaneyyabandhavānaṃ bodhanādhippāyānukūlanti attho atthanti desetabbatthaṃ dukkhādiatthameva vā nikkhipatīti patiṭṭhāpeti yato cattāro suttanikkhepātiādi  aṭṭhakathāsu vuccati
tatthāti nikkhepadesanāyanti attho maggapakkhiyāti dukkhasaccato bahikatāti adhippāyo
yasmiṃ ṭhāneti yasmiṃ bhavādisaṅkhāte ṭhāne yathāvuttā desanāti caturāhārapaṭibaddharāgādimukhena vaṭṭadīpanī vuttappakārā desanā
teparivaṭṭavasenāti etthāpi saccesūti yojetabbaṃ pariññāpaññattīti āhāti  sambandho ajjhattarato samāhitoti padadvayena samādhānavisiṭṭhaṃ ajjhattaratatābhāvanaṃ dīpeti gocarajjhattatādīpanato kevalo hi ajjhattasaddo ajjhattajjhattagocarajjhattesupi vattati ajjhattaratatāvisiṭṭhañca samādhānaṃ sātisayaṃ cittaṭṭhitiṃ dīpetīti imamatthaṃ dasseti samādhānavisiṭṭhassātiādinā
āsajjanaṭṭhenāti āsaṅganaṭṭhena tathā dassananti atathābhūtassāpi bhabbarūpassa viya attano vidaṃsanaṃ alakkhikoti vilakkhiko
kāmānanti kāmāvacaradhammānaṃ rūpānanti rūpāvacaradhammānaṃ nissaraṇanti kāmānaṃ rūpāvacaradhammā nissaraṇaṃ tesaṃ arūpāvacaradhammā nissaraṇaṃ evaṃ taṃsabhāvānanti sauttarasabhāvānaṃ tathāti yathā saṅkhatadhammānaṃ nissaraṇabhāvato kilesasamucchedakassa ariyamaggassa ārammaṇabhāvato ca  attheva asaṅkhatā dhātu tathā vuccamānenāpi kāraṇena attheva asaṅkhatā dhātūti dasseti katthaci visayeti asaṅkhatadhātuṃ sandhāya vadati aviparītatthoti bhūtattho yato kho bho ayaṃ attā pañcahi kāmaguṇehi samappito samaṅgībhūto paricāreti ettāvatā kho bho ayaṃ attā paramadiṭṭhadhammanibbānappatto hoti  sapakaṭṭhanibbānabhāvinoti ca evamādīsu upacāravuttisabbhāvato yathā taṃ sīhasaddoti yathā sīho māṇavakotiādinā māṇavakādīsu upacāravuttinā vattamāno migarāje bhūtatthavisaye diṭṭho evaṃ nibbānasaddopi kāmaguṇarūpajjhānasamaṅgitāsu upacāravuttiyā vattamāno katthaci visaye aviparītattho yattha ca visaye aviparītattho sā asaṅkhatā dhātu hatthatale saāmalakaṃ viya ñeyyaṃ paccakkhato passantassa ekappamāṇassa satthuvacanamevettha pamāṇanti dassento kiṃ vā etāya yutticintāyātiādimāha paṭiññātassa atthassa siddhiyā pakāsanāpaññattīti nigamaṃ sandhāyāhāti
paññattihāravibhaṅgavaṇṇanā niṭṭhitā

indriyehīti  karaṇe karaṇavacanaṃ maggena gacchatītiādīsu viya pharasunā chindatīti evamādīsu viya ca otaraṇāti anuppavesanā
paññākkhandhe saṅgaṇhanavasena sammāsaṅkappo viyāti yojanā adhicittaanuyuttānaṃ saddahanussahanupaṭṭhānasamādahanehi saddhādīsu upakarontesu eva paññā dassanakiccaṃ sādhetīti dassento saddhāpe vuttānīti āha no ca bhavaṅgāti tesaṃ saṅkhārānaṃ pavattikāraṇatābhāvaṃ dasseti
tathā vuttoti nissayoti vutto cetanāsīsena taṇhaṃ eva vadati cetanāsahacaraṇato
rattassāti  maggena asamucchinnarāgassa yena puggalo rattoti vuccati tassa rāgassa sambandhinī sukhā vedanā vuttā tattha tassa anusayanato tenāha sukhāya vuttanti esa nayo sesesupi tenāha tathātiādi
tāni eva indriyānīti sukhasomanassupekkhindriyāni saṅkhārapariyāpannānīti vacanaṃ sandhāyāha idha vedanāsīsena cetanā vuttāti na hi vedanā saṅkhārakkhandhapariyāpannā hoti taṇhāya diṭṭhiyāti ca upayoge karaṇavacananti dassento taṇhāyātiādimāha idāni upayogavaseneva taṇhāyātiādīnaṃ atthaṃ dassetuṃ yathā vātiādimāha tattha sesadhammānanti taṇhāvajjitaavisiṭṭhadhammānaṃ taṇhāya nissayabhāveti yadā taṇhā tesaṃ nissayo hoti
taṇhāya sesadhammānaṃ paccayabhāveti yadā sesadhammā taṇhāpaccayā honti karajakāyasannissitāti iminā vedanādikkhandhattayanissitāpi gahitā kāyappassaddhibhāvato kāraṇabhāvanti paramparahetubhāvaṃ taṇhādiṭṭhiupayenāti diṭṭhiupayena ca diṭṭhisahagatataṇhāupayena ca
āgatītiidhāgati gatīti peccabhavoti padadvayena vuttamevatthaṃ pākaṭataraṃ kātuṃ pāḷiyaṃ āgatigatīpi na bhavantīti vuttaṃ idha huranti dvārārammaṇadhammā dassitā āsannadūrabhāvehi dvārārammaṇehi vinivattetvā gahitattā idha dvārappavattadhammā ubhayamantarenāti padassa atthabhāvena vuttā catubyūhahāre pana anindriyabaddharūpadhammā tathā vuttā kāraṇabhūtena anantarapaccayabhūtena upanissayapaccayabhūtena ca ye dhammā upādāya attāti samaññā tesaṃ viññāṇādidhammānaṃ abhāvena anuppādadhammataṃ āpāditattāti attho anissitassa calitaṃ natthītiādinā paṭilomato paccayabhāvo dassitoti dassento pāḷiyaṃ esevanto dukkhassāti paṭiccasamuppādoti vatvā nanu avijjāpaccayā saṅkhārātiādiko paṭiccasamuppādoti codanaṃ sandhāya yathāvuttassa paṭiccasamuppādabhāvaṃ dassetuṃ so duvidhotiādinā lokiyalokuttaravasena paṭiccasamuppādo vibhatto tadatthatāyāti vītarāgavimuttiatthatāya tabbhāvanti lokuttarapaṭiccasamuppādabhāvaṃ
otaraṇahāravibhaṅgavaṇṇanā niṭṭhitā

sodhetināmāti pucchitamatthaṃ hatthatale ṭhapitaāmalakaṃ viya paccakkhato dassento niggumbaṃ nijjaṭaṃ katvā vivaranto tabbisayaaññāṇasaṃsayādimalāpanayanena sodheti evaṃ sodhento ca padassa atthena abhedopacāraṃ katvā padaṃ sodheticceva vuccati tenāha padaṃ sodheti nāmāti pucchāya vissajjanamevettha sodhananti āha tadatthassa vissajjanatoti ārabhīyatīti ārambho desanāya pakāsiyamāno attho tenāha na tāva pabodhitattāti idha sodhanaṃ nāma paṭicchannarūpassa atthassa desanānubhāvena vivaṭabhāvakaraṇanti tamatthaṃ upamāya vibhāvetuṃ aññāṇapakkhandānantiādi vuttaṃ
sodhanahāravibhaṅgavaṇṇanā niṭṭhitā

dhārayitabbāti  upadhāretabbā upalakkhitabbāti attho vuttameva sāmaññavisesakappanāya vohārabhāvena anavaṭṭhānatotiādinā 
taṃ taṃ phalanti nirayādiṃ taṃ taṃ phalaṃ añcitāti gatā yonīti ekajāti samānavasena missībhavati etāyāti hi yoni upapatti peccāti maritvā ussannatāyāti vitakkabahulatāya ussannattātipi vadanti sassatādīhi vā ussannattā asurajātiyā nibbattāpanako asurajātinibbattanako
saṅkhāti paññā paññāpadhānā ca bhāvanāti āha paṭisaṅkhāya paṭipakkhabhāvanāyāti
 patthaṭabhāvena pathavī sabhāvadhāraṇaṭṭhena nissattanijjīvaṭṭhena ca dhātu āpīyati appāyatīti vā āpo tejanavasena tikkhatāvasena dahanavasena vā tejo vāyanavasena vegagamanavasena samudīraṇavasena  vā vāyo vīsati ākārāti kesādayo vīsati koṭṭhāsā pakārā vā kakkhaḷalakkhaṇādhikatāya kesādī kakkhaḷalakkhaṇā vuttā
pāṭiyekko pathavīdhātukoṭṭhāsoti pathavīkoṭṭhāsamatto attasuññadhammamattoti attho santappatīti ettha sarīrapakatimatikkamitvā uṇhabhāvo santāpo sarīradahanavasena pavatto mahādāho ayametesaṃ viseso yena ca jīrīyatīti ekāhikādijarārogena jarīyatīti ca attho yujjati satavāraṃ tāpetvā tāpetvā udake pakkhipitvā uddhaṭasappi satadhotasappīti vadanti rasarudhiramaṃsamedanhāruaṭṭhiaṭṭhimiñjā rasādayo keci nhāruṃ apanetvā sukkaṃ sattamaṃ dhātuṃ vadanti vivekanti visuṃbhāvaṃ visadisabhāvanti attho vatthusaṅkhāto hi āhāro pariṇāmaṃ gacchanto pāṇabhakkhagahaṇipadaniya muttakarīsabhāvehi viya attanāpi visadisarasasaṅkhātaṃ visuṃbhāvaṃ nibbattento tabbhāvaṃ gacchatīti vuccati tathā rasādayopi rudhirādikoṭṭhāsaṃ tenāha rasādibhāvena vivekaṃ gacchatīti
sabhāvalakkhaṇatoti asucibhāvena lakkhitabbato
yāthāvasarasalakkhaṇanti  rasitabboti raso paṭivijjhitabbo sabhāvo attano raso saraso yāthāvo saraso yāthāvasaraso yāthāvasaraso eva lakkhitabbattā lakkhaṇanti yāthāvasarasalakkhaṇaṃ atha vā yāthāvasarasalakkhaṇanti aviparītaṃ attano pavattisaṅkhātaṃ kiccañceva pīḷanasaṅkhātaṃ lakkhaṇañca idaṃ kiccaṃ idaṃ lakkhaṇanti avijjāhetu ñātuṃ na sakkoti tabbisayañāṇuppattiṃ nivārentī chādetvā pariyonandhitvā tiṭṭhatīti vuttā tena vuttaṃ jānituṃ paṭivijjhituṃ na detīti tayidamassā kiccanti kiccato kathitā kathitāti ca vuttā yato ca avijjā asampaṭivedharasāti vuccati jāyati etthāti jāti uppattiṭṭhānaṃ yadipi nirodhamagge avijjā ārammaṇaṃ na karoti te pana jānitukāmassa tappaṭicchādanavasena anirodhamaggesu nirodhamaggaggahaṇassa kāraṇabhāvena pavattamānā tattha uppajjatīti vuccati tesampi avijjāya uppattiṭṭhānatā hoti itaresaṃ ārammaṇabhāvena cāti
atthānatthanti  hitāhitaṃ sammohavinodaniyaṃ pana atthatthanti  vuttaṃ tattha attho eva atthatthoti atthassa aviparītatādassanatthaṃ dutiyena atthasaddena visesanaṃ na hi ñāṇaṃ anatthe atthoti gaṇhātīti kāraṇākāraṇanti etthāpi evaṃ daṭṭhabbaṃ atthatthanti vā āmeḍitavacanaṃ sabbesaṃ atthānaṃ pākaṭakaraṇabhāvappakāsanatthaṃ phalaṃ phalanti attho hitapariyāyepi eseva nayo nti atthānatthādikaṃ ākāranti atthādikāraṇameva
paṭividdhassa puna avekkhanā paccavekkhaṇā ducintitacintitādilakkhaṇassa bālassa bhāvo bālyaṃ sampajānātīti samaṃ pakārehi jānāti balavamoho pamoho samantato mohanaṃ sammoho duggatigāmikammassa visesapaccayattā avindiyaṃ vindatīti labhati anavajjadhammānaṃ vijjā viya visesapaccayo na hotīti vindiyaṃ na vindati ayaṃ avijjāya vemattatāti ayaṃ dukkhe aññāṇantiādinā kiccajātilakkhaṇehi vutto avijjāya aviseso vijjātiādīnaṃ vuttanayānasārena attho veditabbo
pāsāṇasakkharavālikāvirahitā bhūmi saṇhāti saṇhaṭṭhenāti vuttaṃ
tattakamevakālanti pañcakappasatāni vibhūtaṃ samattikkantaṃ rūpasaññāsaṅkhātaṃ rūpaṃ etāyāti vibhūtarūpaṃ samāpattinti padattho na hi kāci arūpasamāpatti rūpasaññāsahagatā pavattīti nirodhasamāpattiyaṃ vattabbameva natthi tattha nevasaññānāsaññāyatanasamāpattiyā visuṃ gahitattā vuttaṃ sesāruppasamāpattiyoti
damathaṃ anupagacchanto duṭṭhasso khaluṅkasso uttaridamathāyāti ariyamaggadamathāya
itaroti dukkhāpaṭipado khippābhiñño sukhāpaṭipado ca khippābhiñño ubhayatobhāgehīti rūpakāyanāmakāyabhāgehi ubhayatoti vikkhambhanasamucchedavimuttivasena
anekopīti  sabhāvena anekopi ekasaddābhidheyyatāyāti sāmaññasaddābhidheyyatāya
adhiṭṭhānahāravibhaṅgavaṇṇanā niṭṭhitā

hinotīti padassa atthaṃ dassento kāraṇabhāvaṃ gacchatīti āha anekatthattā dhātūnaṃ etīti āgacchati uppajjatīti attho
avijjāyapi hetubhāveti ettha avijjā anantarāya avijjāya anantarasamanantarūpanissayanatthivigatāsevanapaccayehi anantarāya pana sahajātāya sahajātaaññamaññanissayasampayuttaatthiavigatahetupaccayehi asahajātāya upanissayakoṭiyā eva paccayo hotīti veditabbaṃ attano phalaṃ karotīti kāraṇanti āha kāraṇabhāvo ca phalāpekkhāyāti
nibbattiattho phalattho phalasaṅkhāto attho
yo sabhāvoti puññādiabhisaṅkhārānaṃ yo abhisaṅkharaṇasabhāvo so hetu sesapadesūti viññāṇādipadesu yathāvuttappabhedoti asādhāraṇalakkhaṇo hetūtiādinā vuttappabhedo yo kocipaccayoti janakādibhedaṃ yaṃ kiñci kāraṇaṃ abhisaṅkharaṇatoti paccakkhato paramparāya ca nibbattanato
parikkhārahāravibhaṅgavaṇṇanā niṭṭhitā

suttena gahiteti sutte vutte padaṭṭhānaggahaṇaṃ adhiṭṭhānavisayadassanatthaṃ vevacanaggahaṇaṃ adhivacanavibhāgadassanatthanti yojanā visayādhiṭṭhānabhāvatoti visayasaṅkhātapavattiṭṭhānabhāvato vanīyatīti bhajīyati vanatīti bhajati sevati vanuteti yācati patthetīti attho  pañca kāmaguṇā kāmataṇhāya kāraṇaṃ hoti ārammaṇapaccayatāya nimittaggāho anubyañjanaggāhassa kāraṇaṃ hoti upanissayatāyāti evaṃ sesesupi yathārahaṃ kāraṇatā vattabbā
kāye kāyānupassī viharāhītiādīsu yaṃ vattabbaṃ taṃ heṭṭhā lakkhaṇahāravibhaṅgavaṇṇanāyaṃ  vuttanayeneva veditabbaṃ ayaṃ pana viseso  rūpadhammapariññāyāti rūpūpikaviññāṇaṭṭhitipariññāya
dukkhanti passantī sā vedanānupassanāti yojetabbaṃ vedanāhetupariññāyāti phassapariññāya vedanāvasenāti padena attanā uppāditadukkhavasena vedanāpariññāyāti vedanūpikaviññāṇaṭṭhitipariññāya niccābhinivesapaṭipakkhato aniccānupassanāyāti adhippāyo niccasaññānimittassāti niccasaññāhetukassa saññāpariññāyāti saññūpikaviññāṇaṭṭhitipariññāya paṭhamamaggavajjhattā agatigamanassa vuttaṃ diṭṭhābhinivesassa agatigamanassa cāti
saṅkhārapariññāyāti saṅkhārūpikaviññāṇaṭṭhitipariññāya
samāropanahāravibhaṅgavaṇṇanā niṭṭhitā
niṭṭhitā ca hāravibhaṅgavaṇṇanā

evantiādi  hārasampātadesanāya sambandhadassanaṃ tattha purimena upamādvayena suparikammakatamaṇikoṭṭimasadisī suviracitajambunadābharaṇasadisī ca pāḷi tattha katanānāvaṇṇapupphūpahārasadisī vividharaṃsijālāsamujjalabaddhanānāratanāvalisadisī ca hāravibhaṅgadesanāti dasseti pacchimena tassa paṇītamahārahe jaṭāhi saddhiṃ dukkaratarataṃ dīpeti yāyaṃ gāthā vuttāti yojanā
 yasmāyaṃ hāravibhaṅgavāro nappayojeti yathāvuttena kāraṇena tasmā sā hāravibhaṅgavārassa ādimhi na paccāmaṭṭhāti adhippāyo  hārasampātavāro pana taṃ payojetīti yasmā pana hārasampātavāro taṃ gāthaṃ payojeti yathāvutteneva kāraṇena tasmā soḷasa āhāti āha yojanānayadassananti yojanāya nayadassanaṃ
tenāti taṃ maccuno padanti vacanena sabbaṃ vipallāsanti dvādasavidhampi vipallāsaṃ sāmaññassa voharīyati yattha patiṭṭhitaṃ sāmaññaṃ so viseso atthato pana saññādayo eva rūpādivisayaṃ viparītākārena gaṇhante vipallāsoti dassento saññāvipallāsotiādimāha
indajālādivasena maṇiādiākārena upaṭṭhahante upādānakkhandhapañcake ahaṃmamādikāraṇatāya niruttinayena attāti vuccamāno taṃbuddhivohārappavattinimittatāya attabhāvo sukhādīnaṃ vatthutāya attabhāvavatthūti pavuccatīti āha tehītiādi tesanti upādānakkhandhānaṃ vipallāsānaṃ pavattiākāro asubhe subhantiādi visayo kāyavedanācittadhammā avijjā ca eva sammohapubbakattā sabbavipallāsānaṃ casaddo subhasukhasaññānanti etthāpi ānetvā yojetabbo
tatthāyaṃ yojanā  avijjā ca subhasukhasaññānaṃ paccayo eva na taṇhā eva avijjā subhasukhasaññānañca paccayo na niccaattasaññānaṃ evāti evaṃ santepi purimānaṃ dvinnaṃ viparītasaññānaṃ taṇhā pacchimānaṃ avijjā visesapaccayoti dassento āha tathāpītiādi avijjāsīsena cettha diṭṭhiyā gahaṇaṃ veditabbaṃ tenāha diṭṭhinivutaṃ cittanti  yo diṭṭhivipallāsoti ca ādi yathā ca avijjāsīsena diṭṭhiyā gahaṇaṃ evaṃ diṭṭhisīsena avijjāyapi gahaṇaṃ siyāti āha diṭṭhisīsena avijjā vuttāti taṇhāvijjāsu subhasukhasaññānaṃ yathā taṇhā visesapaccayo na evaṃ avijjā niccaattasaññānaṃ pana yathā avijjā visesapaccayo na tathā taṇhāti dassento moho visesapaccayoti āha
pacchimānaṃ dvinnaṃ hotīti atītaṃse taṇhābhinivesassa balavabhāvābhāvato teneva hi so atītaṃ rūpaṃ attato samanupassaticceva  vuttaṃ na abhinandatīti taṇhāvipallāsoti taṇhaṃ upanissāya pavatto vipallāso na hi taṇhā sayaṃ vipallāso tenāha taṇhāmūlako vipallāsoti diṭṭhābhinandanavasenāti taṇhupanissayadiṭṭhābhinandanavasena yato so taṇhāvipallāsoti vutto etenāti yo taṇhāvipallāsotiādipāṭhena soḷasa saññīvādā aṭṭha asaññīvādā aṭṭha nevasaññīnāsaññīvādā pañca paramadiṭṭhadhammanibbānavādā ca yathā attano gatāya nibbānappattiyā ca parikappavasena subhasukhākāraggāhino na evaṃ satta ucchedavādāti āha yebhuyyenāti paṭipakkhavasenapīti visuddhivasenapi yāva hi upakkilesā tāva cittaṃ na visujjhateva yadā ca te pahīnā tadā visuddhameva tenāha na hītiādi arakkhitena cittenāti pāḷiṃ nikkhipitvā vipallāsamukheneva desanāya niddhāriyamānattā vuttaṃ yathānusandhināva gāthaṃ niṭṭhapetunti
mārassāti kilesamārassa tassa hi vase ṭhito sesamārānaṃ hatthagato evāti tenāha kilesamāraggahaṇenevātiādi
mārabandhananti sattamārapakkhe mārassa bandhananti mārabandhanaṃ so hi kilesabandhanabhūte attano samārakaparise maññati tena vuttaṃ antali mokkhasīti  itaramārapakkhe mārova bandhananti mārabandhanaṃ visaṅkhāro nibbānaṃ
mohasampayogato cittaṃ mūḷhanti vuttanti rattaduṭṭhānampi mūḷhatāya sabbhāve mūḷhanti visuṃ vacanaṃ āveṇikamohavasena vuttanti dassento dvinnaṃ momūhacittuppādānaṃ vasenāti āha evanti evaṃ rāgādiakusalappattiyā kusalabhaṇḍacchedanato arakkhitaṃ cittaṃ hoti sabbopi micchābhiniveso ettheva saṅgahaṃ samosaraṇaṃ gacchatīti āha micchādiṭṭhi veditabbanti sabbepīti arakkhitaṃ micchādiṭṭhihataṃ thinamiddhābhibhūtanti tīhipi padehi vuttadhammā
cakkhunāti dvārena rūpanti visabhāgavatthusannissitaṃ rūpāyatanaṃ nimittaggāhīti itthīti vā purisoti vā subhanti vā asubhanti vā parikappitanimittaṃ  gaṇhāti tassa vā gahaṇasīlo anubyañjanaggāhīti hatthapādahasitakathitādippabhede kilesānaṃ anu anu byañjanato anubyañjanasaññite ākāre gaṇhāti tesaṃ vā gahaṇasīlo yatvādhikaraṇanti yaṃ nimittaṃ nimittānubyañjanaggahaṇanimittanti attho evaṃ cakkhundriyaṃ asaṃvutaṃ viharantanti yo nimittaggāhī anubyañjanaggāhīti ca vutto puggalo tamenaṃ cakkhundriyaṃ cakkhudvāraṃ asaṃvutaṃ satikavāṭena apihitaṃ katvā vattantaṃ tassa ca rūpassa iṭṭhākāraggahaṇe abhijjhā aniṭṭhākāraggahaṇe domanassaṃ asamapekkhane moho micchābhinivese micchādiṭṭhīti evaṃ abhijjhābyāpādā aññe ca lāmakaṭṭhena pāpakā akosallasambhūtaṭṭhena akusalā dhammā anvāssaveyyuṃ anu anu pavatteyyuṃ
tassa saṃvarāya na paṭipajjatīti tassa cakkhudvārassa saṃvarāya satikavāṭena pidahanatthaṃ na paṭipajjati sā pana appaṭipatti cakkhundriyassa anārakkhāsaṃvarassa anuppādoti dassento na rakkhati āpajjatīti āha javane uppajjamānopi hi asaṃvaro tena dvārena pavattanato cakkhundriyāsaṃvarotveva vuccatīti sesadvāresupi vuttanayeneva attho veditabbo pubbantakappanavasena cātiādinā saṅkhepato vuttamatthaṃ vitthārato dassento saṅkhepato ca vitthāro aññoti katvā taṃ samuccinanto yā ca kho imātiādimāha
yathāvuttā akusalā dhammāti dvādasa akusalacittuppādadhammā tesaṃ vatthūni vā te hi samudayavajjā pañcupādānakkhandhā evanti iminā nettipāḷiyaṃ aṭṭhakathāyañca niddhāritappakārena idhāti imissaṃ arakkhitena cittenāti gāthāyaṃ
yadipi desanāhārasampātapāḷiyaṃ tasmā rakkhitacittassāti gāthā sarūpato na gahitā atthato pana tesaṃ bhagavā pariññāyātiādinā gahitā evāti tassā gahitabhāvaṃ vibhāvetuṃ kathaṃ desetīti pucchitvā tasmā rakkhitacittassāti gāthaṃ uddhari
yonisomanasikārena kammaṃ karontoti so idaṃ dukkhanti yoniso manasi karotītiādinā  nayena vipassanāsaṅkhātena yonisomanasikārena bhāvanākammaṃ karonto bhāventoti attho  yathābhūtañāṇanti ñātapariññāya pubbabhāgavipassanāya avijjāsamudayā rūpasamudayo avijjānirodhā rūpanirodhotiādinā  samapaññāsāya ākārehi nirayagatiyaṃ dukkhadukkhatā sugativisese brahmalokekadese saṅkhāradukkhatā itarattha dve tissopīti dassento āha yathāsambhavaṃ tividhadukkhatāyogenāti
desanāhārasampātavaṇṇanā niṭṭhitā

kusaladhammārammaṇāti kusaladhamme uddissa pavattimattaṃ sandhāya vuttaṃ na tesaṃ ārammaṇapaccayataṃ idha kusalā dhammāti lokuttaradhammānaṃ adhippetattā na hi kadāci anupādāniyā dhammā upādānārammaṇā honti phaladhamme uddissa pavattāya taṇhāya gahitattā kusala daṭṭhabboti vuttaṃ desanāhāreti desanāhārasampāte kathaṃ pana kusalabhāvoti kusalāti vacanamattaṃ gahetvā codeti tañca nidassanamattaṃ daṭṭhabbaṃ pahānahetubhāvopissā siyā codakena sampaṭicchitova mānopi duvidhotiādinā mānassa ca tassā taṇhāya ca sevitabbabhāvo akusalānaṃ pahānāya kusalānaṃ uppattiyā ca paccayabhāvato
nekkhammassitaṃ domanassaṃ nāma ariyabhūmiṃ pāpuṇituṃ nāsakkhinti anusocato uppannaṃ domanassanti sambandho evanti iminā pāḷiyaṃ vuttappakārena pihaṃ upaṭṭhapetvā chasu dvāresu iṭṭhārammaṇe āpāthagate aniccādivasena vipassanaṃ paṭṭhapetvāti yojanā iṭṭhārammaṇañcettha yathāvuttaanusocanadomanassuppattīnaṃ yathābhiniviṭṭhassa ārammaṇassa aniṭṭhatāyāti dassanatthaṃ kathaṃ nekkhammavasenāti padassa atthaṃ vivarituṃ vipassanāvasenātiādi vuttaṃ vipassanādivinimuttā vā paṭhamajjhānādivasena vuttā kusalā dhammā idha nekkhammaṃ anussatiggahaṇena upacārajjhānameva gahitanti paṭhamajjhānādivasenāti vuttaṃ ādisaddena dutiyajjhānato paṭṭhāya yāva aggaphalā uparivisesā saṅgahitā yāya paññāvimuttiyā
upekkhāsatipārisuddhibhāvenāti  upekkhājanitasatipārisuddhisabbhāvena kammayogganti vipassanābhāvanādikammassa yoggaṃ anurūpaṃ anucchavikaṃ assaddhiyeti assaddhiyahetu assaddhiyenātipi  paṭhanti so evattho obhāsagatanti ñāṇobhāsagataṃ kāmaṃ pubbepi paññā vuttā assaddhiyādīhi pana aññesaṃ kilesānaṃ vidhamanampi paññāya eva hoti sā ca evaṃbhūtāti dassanatthaṃ obhāsagataṃ kilesandhakāre na iñjatīti vuttaṃ
kopo kodho appaccayo domanassaṃ iddhividhañāṇādikā cha abhiññā pākaṭā evāti dve ca viseseti vuttadhamme dassetuṃ manomayiddhi vipassanāñāṇañcāti āha aṅgaṇāni rāgādayo upakkilesā abhijjhāvisamalobhādayo anulomanaṃ tadekaṭṭhatā phandanā dubbalā vikkhepappavatti balavatī anavaṭṭhānaṃ sabbo micchābhiniveso ayonisomanasikārena hoti micchāvitakkena ca tattha ayonisomanasikāro akusalacittuppādo tappariyāpanno micchāvitakko vikkhepasahito evāti vuttaṃ micchābhinivesahetutāya diṭṭhipakkhoti vuttañhetaṃ vitakkopi diṭṭhiṭṭhānaṃ ayoniso manasikāropi diṭṭhiṭṭhānanti 
atha vā iñjanāti phandanā diṭṭhaparittāso yathāha tadapi tesaṃ bhavataṃ samaṇabrāhmaṇānaṃ ajānataṃ apassataṃ vedayitaṃ taṇhāgatānaṃ paritassitavipphanditamevāti  aṭṭhitīti anavaṭṭhānaṃ diṭṭhivitakko tena hi puthujjano kāle sassataṃ kāle ucchedanti taṃ taṃ diṭṭhiggahaṇaṃ pakkhandanto sattato paribbhaṭṭhaandho viya samudde vissaṭṭhavāhanikā viya yante yuttagoṇo viya ca tathā tathā paribbhamati tenāha diṭṭhiyopi diṭṭhiṭṭhānaṃ vitakkopi diṭṭhiṭṭhānanti  ca etasmiñca pakkhe micchābhinivesatāya micchābhinivesahetutāya ca tassā dve pakkhāti ekadesasarūpekaseso katoti veditabbaṃ
evantiādinā so uparimantiādipāḷiyaṃ sambandhaṃ dasseti paṭighasaññāti bhummatthe paccattavacananti dassento paṭigha saññāsūti āha rūpāvacarasaññāti saññāsīsena rūpāvacarajjhānāni vadati nānattasaññāti  nānāsabhāvā nānāsabhāve vā ārammaṇe saññā ṭhapetvā paṭighasaññā avasiṭṭhakāmāvacarasaññā hetā tā samatikkamatīti tā rūpasaññānānattasaññāyo ārammaṇehi saddhiṃ sammadeva atikkamati
rūpāvacarajjhānobhāsopi kasiṇārammaṇā kasiṇanissando hi āruppajjhānuppatti dassananti kasiṇarūpānaṃ dassanaṃ abhijjhābyāpādappahānena saddhiṃ vīriyārambho upakārako samatho  satipassaddhiyo parikkhāraṅgatā vuttā eva satirahitaṃ sammasanaṃ nāma natthīti yā upaṭṭhitā sati asammuṭṭhā ayaṃ vipassanāti vuttaṃ tena satisīsena vipassanā gahitāti dasseti sammosānaṃ pahānamāhāti sambandho
 paccuppannasukhaāyatisukhavipākakiriyanirāmisaakāpurisasevitabhāvehi eva sesā pāḷiyaṃ etassa samādhissa santapaṇītatādivisesā vuttā tepi idha saṅgahitāti tesaṃ padānaṃ atthaṃ dassento aṅgasantatāyātiādimāha tattha aṅgasantatāyāti phalajhānaṅgānaṃ upasantatāya kilesadarathasantatāyāti kilesadarathapaṭippassaddhiyā paṇītoti uḷāro ekodibhāvenāti maggasamādhisaṅkhātena ekodibhāvena ekodibhāvanti samādhānaṃ lokiyasamādhissa paccanīkanīvaraṇapaṭhamajjhānanikantiādīni niggahetabbāni aññe ca kilesā vāretabbā imassa pana arahattasamādhissa paṭippassaddhakilesattā na niggahetabbaṃ vāretabbañca atthīti so maggānantaraṃ samāpattikkhaṇeva appayogeneva adhigatattā ṭhitattā ca aparihānivasena vā adhigatattā nasasaṅkhāraniggayhavāritagato
sativepullappattoti etena appavattamānāyapi satiyā satibahulatāya sato eva nāmāti dasseti yathāparicchinnakālavasenāti etena paricchinnasatiyā satoti dasseti
vakkhamānenāti pītipharaṇātiādinā anantaraṃ vakkhamānena pītipharaṇatāti pana pāḷi āgatā taṃ pañcaṅgiko sammāsamādhīti  samādhiaṅgabhāvena paññā uddiṭṭhāti katvā vuttaṃ tato eva aṭṭhakathāyaṃ pītipharaṇatātiādīnañca atthasaṃvaṇṇanā katā tattha so imameva kāyaṃ  vivekajena pītisukhena abhisandetītiādinā  nayena pītiyā sukhassa ca pharaṇaṃ veditabbaṃ sesaṃ suviññeyyameva
samādhivasena samatho uddhaṭoti sabhāvavasena samatho uddhaṭo na upakārakadhammavasenāti adhippāyo
 rāgapaṭipakkhattā samādhissa adhicittasikkhāya sikkhantoti vuttaṃ vuttanayānusārenāti sukhapaṇidhiādisamugghāṭanena appaṇihitotiādinā ettha ca saṅkhārānaṃ khaṇabhaṅgurataṃ sammadeva passantassa na rāgo patiṭṭhaṃ labhatīti aniccānupassanā rāgacaritassa sappāyā  vuttā tathā saṅkhārānaṃ sabhāvadukkhataṃ sammadeva passantassa pakatiyāpi dukkhitesu dukkhuppādanaṃ vaṇe khārodakasekasadisanti na doso patiṭṭhaṃ labhatīti dukkhānupassanā dosacaritassa sappāyā vuttā tathā saṅkhāresu sammadeva ghanavinibbhoge kate attasuññatāya upaṭṭhahamānāya na moho patiṭṭhaṃ labhatīti anattānupassanā mohacaritassa sappāyā vuttāti veditabbaṃ rāgapaṭipakkhattā samādhissa adhicittasikkhāya sikkhantoti vuttaṃ esa nayo itaresu sesamettha suviññeyyaṃ
khantibahulo uppannaṃ aratiṃ anabhiratiṃ abhibhuyya viharanto sukhena samādhiṃ adhigacchatīti khantippadhānatāpi samathapakkhabhajanassa kāraṇaṃ vuttā uṭṭhānaṃ sampajjatīti sampannakāyikavīriyaṃ sammākammantavāyāmānaṃ yo kāyikādivikappo vutto pāḷiyaṃ so nesaṃ kāyikassa payogassa samuṭṭhānavasena veditabbo
khippādhigamoti iminā maggāsevanabhāvaṃ dasseti vipassanāya vimuttādhigamoti iminā vipassanānubhāvena samucchedavimutti vikkhambhanavimutti viya samathānubhāvenāti dasseti lokiyehīti nissakkavacanaṃ mahantānanti uḷārānaṃ paṇītānanti attho
tanti vicayahāraṃ visaṃvādanahetūnaṃ lobhādīnaṃ pāpadhammānaṃ sodhentoti yathā saraṇādivisayā aññāṇādisaṃkilesā na pavattanti evaṃ sodhento paripūrentāti yathā sīlaṃ akhaṇḍādibhāvena paripuṇṇaṃ hoti anūnaṃ evaṃ paripūrentā
tathāpaṭipajjantoti iminā satthu mahāpatikārabhāvo paripuṇṇo dassitoti paṭhamavāde dassanābhūmiñca bhāvanābhūmiñcāti vuttaṃ
yassa atthāyāti yassa yassa pahānatthāya tathā paṭipannassāti yathā asubhajjhānādiṃ pādakaṃ katvā anāgāmimaggādiadhigamo hoti tathā paṭipannassa
vadhitanti ghātitaṃ
manussabhūtoti idaṃ pubbāparāpekkhaṃ katvā pitā manussabhūto khīṇāsavoti ca tathā  mātā manussabhūtāti yojetabbaṃ bhedānurūpassa sāvanaṃ anussāvanaṃ bhedānurūpena vā vacanena viññāpanaṃ
manussattanti manussajātitā liṅgasampattīti purisabhāvo hetūti manovacīpaṇidhānasiddhiyā saddhiṃ pubbahetusampadā satthāradassananti satthu sammukhībhāvo guṇasampattīti abhiññāsamāpattilābho adhikāroti attano sarīranirapekkhaṃ satthu upakārakaraṇaṃ chandatāti buddhabhāvāya daḷhacchandatā anivattidhammatā
na uppajjantīti pana atthīti na me ācariyo atthi sadiso me na vijjatītiādi  imissā lokadhātuyā ṭhatvā vadantena bhagavatā kiṃ panāvuso sāriputta atthetarahi añño samaṇo vā brāhmaṇo vā bhagavato samasamo sambodhiyanti evaṃ puṭṭho ahaṃ bhante noti vadeyyanti  vatvā tassa kāraṇaṃ dassetuṃ aṭṭhānametaṃ anavakāso yaṃ ekissā lokadhātuyā dve arahanto sammāsambuddhāti  imaṃ suttaṃ dassentena dhammasenāpatināva buddhakhettabhūtaṃ imaṃ lokadhātuṃ ṭhapetvā aññattha anuppatti vuttā hotīti adhippāyo
khettapariggaho kato nāma hoti idaṃ buddhakhettaṃ nāmāti
evaṃ ṭhānāṭṭhānabhāvaṃ gatāti vuttappakārena ṭhānabhūtā vuttanayena vā aññepi yathārahaṃ ṭhānāṭṭhānabhāvena pavattā sattapaññattiyā upādānabhūtāti indriyabaddhe khandhe sandhāya vadati
phalassapaccakkhakāritāti imassa kammassa idaṃ phalanti taṃtaṃkammaphalāvabodho appadānābhāvoti paccayasamavāye kammassa ekantato phaluppādanaṃ tenāha katūpacitānanti
ajjhositavatthunāti taṇhābhinivesavasena abhiniviṭṭhavatthunā rūpabhavaarūpabhavādināti bhavataṇhā viya sayaṃ dasseti
khandhattayavasenāti  sīlādikkhandhattayavasena paṭipadāvibhāgenāti sabbatthagāminīti ādipaṭipadāya bhedena
tatthatatthagāminīti nirayādinibbānanti dvīsu gandhabbaṭṭhānesu tattha tattheva gamanasīlā sabbatthagāminīti yathāvuttesu sabbaṭṭhānesu ca gamanasīlā
sañjīvo kāḷasuttaṃ saṅghāto roruvo mahāroruvo tāpano mahātāpano avīcīti ete aṭṭha mahānirayā ekekassa cattāri cattāri dvārāni ekekasmiṃ dvāre cattāro cattāro gūthanirayādayoti evaṃ soḷasa ussadaniraye vaṇṇenti
sakkasuyāmādiko jeṭṭhakadevarājā pajāpativaruṇaīsānādayo viya dutiyādiṭṭhānantarakārako paricārako
kilesakāmapakkheti saṅkappo kāmo rāgo kāmo saṅkapparāgo kāmoti  ettha vuttasaṅkappavasena vuttaṃ sopi hi vibādhati upatāpeti cāti kilesattasambhavato kilesakāmo vutto na kilesavatthubhāvato kāmapaṭisaṃyuttoti kāmarāgasaṅkhātena kāmena sampayutto kāmapaṭibaddho vā aññesu ca kāmapaṭisaṃyuttesu dhammesu vijjamānesu vitakke eva kāmasaddo dhātusaddo niruḷhoti veditabbo vitakkassa kāmasaṅkappavuttiyā sātisayattā esa nayo byāpādadhātuādīsu parassa attano ca dukkhāpanaṃ vihiṃsā taṃ tu micchāhi vihiṃsā
bījādidhātunānattavasena khandhādinānattaṃ veditabbaṃ khandhoti dvidhābhūtaggo
ajjhāsayadhātūti  ajjhāsayasabhāvo yathā gūthādīnaṃ sabhāvo eso yaṃ gūthādīheva saṃsandati evaṃ puggalānaṃ ajjhāsayassevesa sabhāvo yaṃ dussīlādayo dussīlādikeheva saṃsandanti
saddhāmūlakattā kusalakiriyāya vuttaṃ yaṃ saddhāvasenātiādi tathā hi vuttaṃ saddhā bījanti  yaṃ lobhavasena saddhāvasena ca dosavasena saddhāvasena ca mohavasena  saddhāvasena cāti yojetabbaṃ vīriyavasenāti sammappadhānavīriyavasena paññāvasenāti maggasammādiṭṭhivasena
akusalassa kammassa katokāsatāya pāḷiyaṃ vuttattā vipākāvaraṇena nivutanti vuttaṃ taṃ pana nidassanamattaṃ daṭṭhabbaṃ kammāvaraṇādīhipi nivutatāya icchitattā tathā hi yathā devadattaṃ kokālikaṃ sunakkhattaṃ licchaviputtanti udāhaṭaṃ yadipi bhagavā paṭivedhassa aṭṭhānataṃ disvā nibbedhabhāgiyadesanaṃ na deseti vāsanābhāgiyaṃ pana tathārūpassa deseti evāti dassento saccappaṭivedhantiādimāha ajātasattuādīnanti ādisaddena saccakādīnaṃ saṅgaho daṭṭhabbo tassāpi bhagavā anāgate vāsanatthāya dhammaṃ desesi satthā hi anāgate tambapaṇṇidīpe sāsanaṃ patiṭṭhahissatīti tatthāyaṃ kulaghare nibbatto pabbajitvā kāḷabuddharakkhitatthero nāma pabhinnapaṭisambhido mahākhīṇāsavo bhavissatīti idaṃ disvā dhammaṃ desesi so ca tathā ahosīti
asampuṇṇeti ekantato vipākadānasamatthatāvasena pāripūriṃ anupagate diṭṭhupanissayadiṭṭhisahagatassa kammaṃ sandhāya kamme asampuṇṇeti vuttaṃ tenāha kilesantarāya missakaṃ kammantarāyaṃ dassetvāti
 diṭṭhi panettha padhānabhāvena pāḷiyaṃ gahitā sīlabbataparāmāsassa adhippetattā tathā hi vuttaṃ yathā puṇṇañca govatikaṃ acelañca kukkuravatikanti asampuṇṇattā eva hi tassa micchādiṭṭhikammasamādānassa tesaṃ bhagavā cattārimāni puṇṇa kammānītiādinā  dhammaṃ desesi tāya ca desanāya te taṃ diṭṭhiṃ paṭinissajjitvā sammatte patiṭṭhahiṃsu
 paguṇatāya  vodānaṃ paguṇavodānaṃ tadeva paṭhamajjhānādīhi vuṭṭhahitvā dutiyajjhānādiadhigamassa paccayattā vuṭṭhānaṃ nāma hotīti āha vuṭṭhānaṃ paguṇavodānanti bhavaṅgavuṭṭhānaṃ bhavaṅguppatti bhavaṅgacitte hi uppanne taṃsamaṅgisamāpattito vuṭṭhito nāma hoti saññāvedayitaapagamo eva apagamavimokkho
idaṃ vuṭṭhānanti idaṃ yathāvuttaṃ kosallaṃ vuṭṭhānahetubhāvato vuṭṭhānaṃ tathā hi vuttaṃ vodānampi tamhā tamhā samādhimhā vuṭṭhānanti  imāya pana vuṭṭhānapāḷiyā asaṅgahitattā  nirodhasamāpattiyā vuṭṭhānaṃ pāḷimuttakavuṭṭhānaṃ nāmāti sammohavinodaniyaṃ  vuttaṃ ye pana nirodhato phalasamāpattiyā vuṭṭhānanti pāḷiyaṃ natthīti vadeyyuṃ te nirodhā vuṭṭhahantassa nevasaññānāsaññāyatanaṃ phalasamāpattiyā anantarapaccayena paccayoti  imāya pāḷiyā paṭisedhetabbā
ayaṃ cassa āsayoti ettha āsayajānanādinā yehi indriyehi yehi paroparehi sattā kalyāṇapāpāsayādikā honti tesaṃ pajānanaṃ vibhāvetīti veditabbaṃ evañca katvā indriyaparopariyattaāsayānusayañāṇānaṃ visuṃ asādhāraṇatā indriyaparopariyattanānādhimuttikatāñāṇānaṃ visuṃ balatā ca siddhā hoti
thāmagatoti ettha thāmagamanaṃ nāma aññesaṃ asādhāraṇo kāmarāgādīnaṃ eva āveṇiko sabhāvo veditabbo yato thāmagato anusayaṃ pajahatīti  vuttaṃ
āvajjanamatteneva sarati ākaṅkhāyattavuttikattā vuttañhi ākaṅkhapaṭibaddhaṃ buddhassa bhagavato ñāṇaṃ manasikārapaṭibaddhaṃ buddhassa bhagavato ñāṇantiādi  sabbaññutaññāṇaṃ viya hi sabbaṃ bhagavato ñāṇaṃ parikammanirapekkhanti
upakkilesavimuttattāti ettha cittādi eva upakkilesā nibbattakassa vā kammassa pāribandhakilesā kasiṇakammaparikammajhānanibbattanakasiṇabhāvo cuddasavidhena cittaparidamanaṃ abhiññābhinīhāroti sabbatthāpi  vīriyabalassa bahūpakārattā vuttaṃ vīriyabhāvanābalanibbattanti dibbasadisattāti dibbe bhavanti dibbaṃ yathāvuttaṃ pasādacakkhu dibbaṃ viyāti dibbaṃ aggataṃ abhiññāṇaṃ dibbavihāro cattāri rūpāvacarajjhānāni tesaṃ vasena nibbattitvā paṭiladdhabbattā dibbaṃ tena dibbahetukattā dibbanti vuttanti dasseti dibbavihārasannissitattāti rūpāvacaracatutthajjhānena nissayapaccayena nibbattattā tena dibbanissitaṃ dibbanti dasseti divusaddaṃ akkharacintakā kīḷādīsu paṭhantīti vuttaṃ taṃ sabbaṃ saddasatthānusārena veditabbanti purimā hi tayo atthā kīḷatthassa vasena itare jutigatiatthavaseneva dassitāti
manussūpacāranti manussagocaraṃ daṭṭhuṃ na sakkā ittarakhaṇattā khaṇapaccuppannassa āsannacutikātiādinā  santatipaccuppannavasena cavamāne upapajjamāneti vuttanti dasseti mohanissandayuttattātiādinā sattānaṃ hīnapaṇītattādibhāvassa mohādikammanidānahetukataṃ nissandaphalatañca dasseti dibbacakkhussa pādakaṃ etesanti dibbacakkhupādakāni tena vuttaṃ dibbacakkhunā saheva ijjhantīti tāni hissa paribhaṇḍañāṇāni
samādīyantīti samādānāni kammāni samādānāni etesanti kammasamādānā samādātabbanānāvidhakammāti attho purime atthe dutiye pana kammāni samādāpentīti kammasamādānā micchādiṭṭhiyā kammasamādānā micchādiṭṭhikammasamādānā hetuatthe cetaṃ karaṇavacanaṃ
taṃ vācanti taṃ ariyānaṃ upavadanavācaṃ taṃ cittanti samuṭṭhāpakacittaṃ taṃ diṭṭhinti yena micchāgāhena ariye anuddhaṃseti micchābhinivesaṃ ayampettha attho  yathā nāma hetusampannassa bhikkhuno visuddhaṃ sīlaṃ samādhiñca sampādetvā ṭhitassa dandho satuppādo khippābhiññāya diṭṭheva dhamme aññā sati vā upādisese anāgāmitā evamevaṃ yo ariyūpavādī yathāvuttacittadiṭṭhīhi apakkamitvā appatirūpaṃ sabhāvaṃ mayā bhante tumhākaṃ upari vuttanti accayadesanāya te na khamāpeti so kāyassa bhedā niraye evāti tesu pasannacittassa khamāpanañhettha tesaṃ vācādīnaṃ pahānaṃ paṭinissaggova ito sāvajjataraṃ nāma aññaṃ natthi sabbānatthavidhānato sabbahitasukhaparidhaṃsanato ca
kāyassabhedāti idha kāyasaddo attabhāvapariyāyoti āha upādinnakkhandhapariccāgāti tadanantaranti tassa maraṇasaṅkhātassa khandhapariccāgassa anantaraṃ abhinibbattakkhandhattho parasaddo anorimabhūtavatthuvisayo vā siyā avadhivisesanamattaṃ vā tesu purimaṃ sandhāyāha abhinibbattakkhandhaggahaṇeti pacchimassa pana vasena cutito uddhanti
vuttavipariyāyenāti suṭṭhu caritaṃ sobhanaṃ vā caritantiādinā hanananti ghātanaṃ
kāraṇākāraṇanti ṭhānāṭṭhānaṃ cetanācetanāsampayuttadhamme nirayādinibbānagāmipaṭipadābhūte kammanti gahetvā āha kammaparicchedamevāti kammavipākantaraṃ kammavipākaviseso kammavipākassa vibhāgo appetuṃ na sakkoti aṭṭhamanavamabalāni viya taṃsadisaṃ iddhividhañāṇaṃ viya vikubbituṃ etenassa balasadisatañca nivāreti jhānādiñāṇaṃ viya vā appetuṃ  vikubbituñca yadipi hi jhānādipaccavekkhaṇāñāṇaṃ idha chaṭṭhaṃ balanti tassa savitakkasavicāratā vuttā tathāpi jhānādīhi vinā paccavekkhaṇā natthīti jhānādisahagataṃ ñāṇaṃ tadantogadhaṃ katvā evaṃ vuttaṃ atha vā sabbaññutaññāṇaṃ jhānādikiccaṃ viya na sabbaṃ balakiccaṃ kātuṃ sakkotīti dassetuṃ jhānaṃ hutvā appetuṃ iddhi hutvā vikubbituñca na sakkotīti  vuttaṃ na pana kassaci balassa jhānaiddhibhāvoti daṭṭhabbaṃ
vicayahārasampātavaṇṇanā niṭṭhitā

 paṭipakkhapaṭibāḷhā kusalā dhammā uppajjitumeva na sakkonti uppannāpi sammadeva attano kiccaṃ kātuṃ asamatthatāya anuppannasadisāti paṭipakkhanivāraṇena kusalānaṃ dhammānaṃ kiccakaraṇabhāvaṃ dassetuṃ manacchaṭṭhāni bhavissatīti vuttaṃ viharantassāti viharaṇahetu viharantoti etthāpi eseva nayo tena rakkhitacittatā vuttanayena ekantato sammāsaṅkappagocaratāya ca saṃvattatīti dasseti vuttanayenāti  micchāsaṅkappānaṃ avasaraṃ adatvā visodhitanekkhammādivitakkatāya aviparītamevāti kāyādiasubhādito ādānaṃ vinipātabhayanti duggatibhayaṃ sabbopi cāyamatthoti sammāsaṅkappagocaro sammādiṭṭhi bhavissatītiādīsu attho yuttiyā yutto eva anarūpakāraṇabhāvato
yuttihārasampātavaṇṇanā niṭṭhitā

 yasmā vā saṃkilesato rakkhitacittassa tīṇi sucaritāni pāripūriṃ gacchanti tasmā rakkhitacittassāti ettha yāyaṃ rakkhitacittatā sā kāyasucaritādīnaṃ tiṇṇaṃ sucaritānaṃ padaṭṭhānanti evamettha attho veditabbo attādhīnanti attaparādhīnaṃ
tato evāti kāraṇaggahaṇena phalassa gahitattā eva
tatthaitisaddoti paripālīyatīti itisaddo
 pāḷiyaṃ pañcindriyāni tīhi khandhehi saṅgahitānīti ettha saddhāvīriyasatindriyehi pātimokkhādi tividhaṃ sīlaṃ gahitaṃ sodhetabbattā tesanti tehi sīlakkhandho saṅgahito samādhipaññindriyehi samādhipaññākkhandhā gahitāti pākaṭoyamattho tathā sesampīti āha ito paresu vuttanayamevāti
hetuhetusamuppannapaccayapaccayuppannasaṅkhātassāti ettha hetupaccayavibhāgo heṭṭhā vuttoyeva
padaṭṭhānahārasampātādivaṇṇanā niṭṭhitā

idāni yasmā suttesu hārānaṃ yojanānayadassanattā hārasampātadesanā hāravibhaṅgadesanā viya na hārasarūpamattadassanattā tasmā peṭakopadese āgatanayānusārena aparehi vipariyāyehi hārasampātayojanāvidhiṃ dassento apicātiādimāha tattha vijjāvijjāya kusalākusalacittappavattiyā alobhādosalobhadosāpi paramparabhāvena pavattanti nidānabhāvatoti dassento cha dhammā mūlānīti āha yathā ca nidānabhāvena pubbaṅgamatā evaṃ attano vasevattanenāpi pubbaṅgamatā labbhatevāti vuttaṃ sādhipatikānaṃ adhipati sabbacittuppādānaṃ indriyānīti alobhassāti alobhayuttassa cittuppādassa nekkhammacchandenāti kusalacchandena nekkhammasaddo pabbajjādīsu niruḷho vuttañhi 
pabbajjā paṭhamaṃ jhānaṃ nibbānañca vipassanā
sabbepi kusalā dhammā nekkhammanti pavuccareti  
tesu  idha kusalā dhammā adhippetā tena vuttaṃ kusalacchandenāti nekkhammacchandena upanissayabhūtena na adhipatibhūtena idaṃ vuttaṃ hoti  alobhappadhāno ce cittuppādo hoti nekkhammacchandena upanissayabhūtena mano tassa pubbaṅgamo hoti sesapadadvayepi eseva nayo
yadaggena tesaṃ dhammānaṃ mano pubbaṅgamaṃ tadaggena tesaṃ jeṭṭhaṃ padhānañcāti vuttaṃ manoseṭṭhāti mano tesaṃ dhammānantiādi manomayatā manena katādibhāvo so ca manassa tesaṃ sahajātādinā paccayabhāvo evāti vuttaṃ manomayāti paccayoti te panāti ettha panasaddo visesatthadīpako tenetaṃ dasseti  yadipi tesaṃ dhammānaṃ chandādayopi paccayā eva indriyādipaccayena pana savisesaṃ paccayabhūtassa manasseva vaseneva vuttaṃ manomayāti tattha chandasamudānītāti yathāvuttanekkhammādichandena sammā uddhamuddhaṃ nītā tato samudāgatāti attho tato eva nekkhammavitakkādito samuppannattā anāvilasaṅkappasamuṭṭhānā tajjāmanoviññāṇadhātusamphassena sahādhiṭṭhānato phassasamodhānā phuṭṭho bhikkhave vedeti phuṭṭho sañjānāti phuṭṭho cetetīti  hi vuttaṃ idaṃ manokammanti kāyaṅgavācaṅgacopanaṃ akatvā saddhāsamannāgatena pasannena manasā pavattaṃ idaṃ kusalaṃ manokammaṃ taṃ pana  anabhijjhāsahagataṃ abyāpādasahagataṃ sammādiṭṭhisahagatanti tividhaṃ hoti
bhāsatīti avisaṃvādanādinā vācaṅgacopanāvasena pavattentiyā vacīviññattiyā sādhetabbaṃ sādhetīti attho tena kāyadvārato pavattakusalavacīkammampi saṅgahitaṃ hoti tathā hi vakkhati vacīviññattivipphārato tathā sādiyanato ca bhāsatīti sabbampi vacīkammaṃ saccādivasena catubbidhaṃ karotīti attano paresañca hitāhitāni kāraṇākāraṇehi kāyaṅgacopanāvasena pavattentiyā kāyaviññattiyā sādhetabbaṃ sādhetīti attho tena vacīdvārato pavattakusalakāyakammampi saṅgahitaṃ hoti tathā ca vakkhati kāyaviññattivipphārato tathā sādiyanato ca karotīti  kammapathavasena gayhamāne pāṇātipātādivasena taṃ tividhaṃ hoti tenāha iti dasakusalakammapathādassitāti dasapuññakiriyavatthuvasenāpi gāthāya attho yujjati tathā hi vakkhati so pasannacittotiādi bhāsati vā karoti vā kevalaṃ manasā pavattatīti aniyamattho vāsaddo tathā ceva saṃvaṇṇitaṃ
dasavidhassa kusalakammassāti dasavidhassa kusalakammapathakammassa vakkhamānanayena vā dasapuññakiriyavatthusaṅkhātassa  kusalakammassa nanu tattha dānādimayaṃ tividhameva puññakiriyavatthu vuttanti saccaṃ taṃ pana itaresaṃ tadantogadhattā
sukhamanvetīti saṅkhepena vuttaṃ sukhānugamaṃ vitthārena dassento idhassu purisotiādimāha tattha evaṃ santanti evaṃ bhūtaṃ appahīnānusayo hutvā sukhavedanīyaphassasambhūtanti attho
tattha yaṃ manotiādinā gāthātthavasena catusaccaṃ niddhāreti ādito vavatthāpitesu khandhādīsu khandhamukhena saccānaṃ kathitattā sattānaṃ bhinnarucibhāvato nānānayehi vipassanābhūmikosallatthaṃ pubbāparasambandhadassanatthañca evaṃ vuttaṃ evaṃ niddhāretabbānīti saccamukhena assādādike niddhāretvā desanāhārasampātaṃ yojetuṃ tattha samudayenātiādimāha taṃ vuttanayameva yañhettha aññampi atthato na vibhattaṃ taṃ heṭṭhā vuttanayattā uttānatthattā cāti veditabbaṃ
mananalakkhaṇeti  mananalakkhaṇahetu mananalakkhaṇenāti vā pāṭho īhābhāvato byāpārābhāvato yena pasādena samannāgatattā mano pasannoti vutto tassa pasādassa kiccaṃ mane āropetvā āha akālusiyato ārammaṇassa okappanato ca pasannenāti tathā sādiyanatoti vācāya vattabbaṃ avatvāva phassasādiyanato anujānato dutiye tathā sādiyanatoti kāyena kātabbaṃ yathā kataṃ hoti tathā vācāya saṃvidhānato tathā pasutattāti yathā sukhamanveti tathā upacitattā evāti attho tatoti tato kāraṇā manasā pasannena bhāsanena karaṇena ca hetunāti vuttaṃ hoti anaññatthāti etasmiṃ pana atthe tatoti tato eva yo hi pasannamano tena yaṃ bhāsanaṃ karaṇañca tato eva naṃ sukhamanvetīti vuttaṃ hoti sātabhāvatoti sātavedanābhāvato iṭṭhabhāvatoti manāpabhāvato kammato vipākuppattiphaladānasamatthabhāvena kammassa nibbattattā vipākasseva anibbattattāti āha katū anvetīti vuttanti kāraṇāyatta vuttitoti katabhāvahetukattā kammassāti adhippāyo asaṅkantitoti yasmiṃ santāne kammaṃ nibbattaṃ tadaññasantānā saṅkamanato
ādhipaccayogatoti sahajātādhipativasena ādhipaccayuttattā sahajātadhammānañhi taṃsampayuttassa manassa vasena pubbaṅgamatā idhādhippetā tato evāti ādhipaccayogato eva manassāti upayogatthe sāmivacanaṃ tesaṃ dhammānanti sambandho kusalabhāvo yujjati pasādassa yonisomanasikārahetukattā  nanu vibhajjabyākaraṇesu tesaṃ sāvakānaṃ saddhā uppajjatīti nāyaṃ saddhā tadākārā pana akusalā dhammā tathā vuccantīti veditabbaṃ tathā hi vakkhati nāyaṃ pasādotiādi  sukhaṃ anvetīti yujjati kammassa phaladāne samatthabhāvato yathā hi kataṃ kammaṃ phaladānasamatthaṃ hoti tathā kataṃ upacitanti vuccatīti
manopavicārā idha nekkhammasitā somanassūpavicārā upekkhūpavicārā ca veditabbā kusalādhikārattā te pana yasmā cittaṃ nissāyeva pavattanti nānissāya tasmā vuttaṃ mano manopavicārānaṃ padaṭṭhānanti kusalapakkhassa padaṭṭhānanti ettha kusalo tāva phasso kusalassa vedanākkhandhassa  saññākkhandhassa saṅkhārakkhandhassa sahajātādinā paccayo hoti phuṭṭho bhikkhave vedeti phuṭṭho sañjānāti phuṭṭho cetetīti  vuttaṃ evaṃ vedanādīnampi veditabbaṃ saddhādīnampi paccayabhāve vattabbameva natthi sabbassāti catubhūmakassa kāmāvacarā hi kusalā dhammā yathārahaṃ catubhūmakassāpi kusalassa paccayā honti evaṃ itarabhūmakāpi
pasannena manasā bhāsatīti vuttattā visesato sammāvācāpaccayaṃ bhāsanaṃ idhādhippetanti vuttaṃ bhāsatīti sammāvācāti tatthāyamadhippāyo bhāsatīti yamidaṃ padaṃ iminā sammāvācā gahitā hotīti karotīti sammākammantoti etthāpi eseva nayo suparisuddhe kāyavacīkamme ṭhitassa ājīvapārisuddhi na itarassāti vuttaṃ te sammāājīvassa padaṭṭhānanti tattha teti sammāvācākammantā yasmā pana ājīvaṭṭhamake sīle patiṭṭhitassa uppannānuppannānaṃ akusaladhammānaṃ pahānānuppādanāni anuppannuppannānaṃ kusaladhammānaṃ uppādanapāripūriyā ca sambhavanti tathā sammāvāyāme ṭhitasseva kāyādīsu subhasaññādividdhaṃsinī sammāsati sambhavati tasmā vuttaṃ sammāājīvopadaṭṭhānanti jeṭṭhakasīlaṃ pātimokkhasaṃvaro saddhāsādhano ca soti āha taṃ sīlassa padaṭṭhānanti
tesanti kāyavacīkammānaṃ kammapaccayatāyāti kusalakammahetukatāya
padattho ca vuttanayenāti mananato ārammaṇavijānanatotiādinā
ayaṃāvaṭṭoti ayaṃ sabhāgavisabhāgadhammāvaṭṭanavasena āvaṭṭo ettha hi kusalamūlasammattamaggādiniddhāraṇā sabhāgadhammāvaṭṭanā avijjābhavataṇhānaṃ niddhāraṇā visabhāgadhammāvaṭṭanā
vibhattihāre padaṭṭhānabhūmivibhāgā vuttanayā suviññeyyā cāti dhammavibhāgameva dassento nayidantiādimāha tattha nayidaṃ yathārutavasena gahetabbanti suttassa neyyatthataṃ vatvā yohītiādinā taṃ vivarati dukkhameva anvetīti kasmā vuttaṃ nanu yattha katthaci hitesitā kusalamevāti nayidamīdisaṃ sandhāya vuttaṃ adhammaṃ pana dhammoti dhammañca pana  adhammoti dīpanena lokassa sabbānatthabījabhūtesu sakalahitasukhupāyapaṭikkhepakesu titthakaresu asantaguṇasambhāvanavasena pavattamicchādhimokkhaṃ sandhāya vuttaṃ yo hi loke appamattakampi puññaṃ kātukāmaṃ pāpikaṃ diṭṭhiṃ nissāya paṭibāhati sopi gārayho kimaṅgaṃ pana ariyavinaye sammāpaṭipattiṃ paṭibāhantesūti dukkhaphalāva tattha sambhāvanāpasaṃsā payirupāsanā tathā hi vuttaṃ  na kho ahaṃ moghapurisa arahattassa maccharāyāmi apica tuyhevetaṃ pāpakaṃ diṭṭhigataṃ dīgharattaṃ ahitāya dukkhāya saṃvattatīti  yo nindiyaṃ pasaṃsati  sabbassāpi anatthassa mūlaṃ bālūpasevanāti ca
idañhi suttanti manopubbaṅgamāpadanti  paṭhamaṃ gāthaṃ sandhāya vadati etassāti saṃvaṇṇiyamānasuttassa
kiccapaññattīti adhipatipaccayasaṅkhātassa kiccassa paññāpanaṃ padhānapaññattīti padhānabhāvassa paññāpanā sahajātapaññattīti tesaṃ dhammānaṃ manasā sahabhāvapaññāpanā
mahābhūtātīti itisaddo ādiattho tena mahābhūtāvinābhāvī sabbo rūpadhammo saṅgayhati
manopubbaṅgamāti samāsapade manoti padaṃ tadavayavamattanti āha neva padasuddhīti tenevāha manopubbaṅgamāti padasuddhīti chāyāva anapāyinīti idaṃ sukhānugamassa udāharaṇamattaṃ na yathādhippetatthaparisamāpanaṃ sukhamanvetīti pana yathādhippetatthaparisamāpananti vuttaṃ padasuddhi ceva ārambhasuddhi cāti
ekattatāti  manopubbaṅgamādisāmaññaṃ sandhāya vadati evaṃ sesesupi vemattatā manopubbaṅgamātiādinā sāmaññato vuttadhamme pasādo dhāraṇāya nivattetvā pasannasaṅkhāte visese avaṭṭhāpanato sesesupi eseva nayo pasādo sinehasabhāvo assaddhiyaṃ viya lūkhasabhāvaṃ dosaṃ vinodetīti āha byāpādavikkhambhanatoti bahiddhāti saddheyyavatthuṃ sandhāyāha okappanatoti ārammaṇaṃ anupavisitvā anupakkhanditvā saddahanato
deyyadhammādayoti  ettha ādisaddena saṃvegahirottappakasiṇamaṇḍalādayo saṅgayhanti iṭṭhārammaṇādayoti ādisaddena iṭṭhamajjhattārammaṇā dvāradhammā manasikāroti evamādīnaṃ saṅgaho daṭṭhabbo tathā phassoti yathā vedanādīnaṃ iṭṭhārammaṇādayo paccayo evaṃ phassopīti paccayatāsāmaññameva upasaṃharati tathāsaddo vedanādīnanti hi vedanādayo tayo khandhā gahitā viññāṇassa vedanādayoti nāmarūpaṃ sandhāya vadati
sīlamayassa adoso padaṭṭhānanti vuttaṃ khantipadhānattā sīlassa adhiṭṭhātīti anuyuñjati uppādeti soti evaṃ kusalacittaṃ bhāvento anuppannānantiādinā bhāvanāpahānasamāropanāni dassento nibbedhabhāgiyavasena gāthāya atthaṃ vicinitvā samāropeti evampi sakkā yojetunti vāsanābhāgiyavasena padaṭṭhānaniddese udāharīyati
evaṃ manopubbaṅgamā dhammāti gāthāya vasena hārasampātayojanāvidhiṃ dassetvā idāni gāthāntarena dassetuṃ tathā dadato puññantiādimāha tattha bhāvanāmayanti paññābhāvanāmayaṃ
alobho kusalamūlantiādi dānādīnaṃ alobhādipadhānattā vuttaṃ sabbattha ca vuttanti padaṃ ānetvā yojetabbaṃ tesanti rāgādīnaṃ nissaraṇanti ca parinibbānameva sandhāya vadati
pariccāgasīlo alobhajjhāsayo kāmesu ādīnavadassāvī sammadeva sīlaṃ paripūretīti āha dadato padaṭṭhānanti idha oḷārikā nāma kilesā vītikkamāvatthānaṃ tappahānaṃ tadaṅgappahānena veditabbaṃ majjhimānanti pariyuṭṭhānāvatthānaṃ sukhumānanti anusayāvatthānaṃ katāvībhūmi nti khīṇāsavabhūmiṃ
dadatoti maggasahagatena alobhena sadevakassa lokassa abhayadānaṃ dadato puññanti lokuttarakusalaṃ saṃyamatoti maggapariyāpannehi sammāvācākammantājīvehi diṭṭhekaṭṭhādisaṃkilesato maggasaṃyamena saṃyamantassa veranti pāṇātipātādipāpaṃ kusaloti maggasammādiṭṭhiyā kusalo vicakkhaṇo jahāti pāpakanti tehi tehi maggehi taṃ taṃ pahātabbaṃ pāpadhammaṃ odhiso jahāti samucchindati tenāha maggo vuttoti
dadatotiādinā  pubbe avibhāgena kusalamūlāni uddhaṭānīti idāni vibhāgena tāni uddharanto lokiyakusalamūlantiādimāha
puthujjanabhūmi sekkhabhūmi dassitā pahānassa vippakatabhāvadīpanato asekkhabhūmi dassitā anupādāparinibbānadīpanato
saggagāminī paṭipadā pubbabhāgappaṭipatti
puññe kathite puññaphalampi kathitameva hotīti vuttaṃ dadato desanamāhāti saccakammaṭṭhānena vinā saṃkilesappahānaṃ natthīti dassento āha kusalo desanamāhāti
verasaddo adinnādānādipāpadhammesupi niruḷhoti vuttaṃ evaṃ sabbānipi sikkhāpadāni vitthāretabbānīti dvepi vimuttiyo sekkhāsekkhavimuttiyo saupādisesaanupādisesavimuttiyo ca tathā hi vakkhati nibbutoti dve nibbānadhātuyotiādi 
kāraṇūpacārena kāraṇaggahaṇena vā phalaṃ gahitanti āha dve sugatiyotiādi vaṭṭavivaṭṭasampattiyo imissā desanāya phalaṃ tassa dānaṃ sīlaṃ bhāvanā upāyo sampattidvayaṃ icchantena dānādīsu appamattena bhavitabbanti ayamettha bhagavato āṇattīti imamatthaṃ sandhāyāha phalādīni yathārahaṃ veditabbānīti
vicayoti vicayahārasampāto so vuccatīti attho esa nayo ito paresupi tividhampi dānamayantiādinā padatthavicayaṃ dasseti tena assādādayo itare ca vicayahārapadatthā  atthato vicitā eva hontīti rūpādiārammaṇassa pariccāgo vuttoti sambandho sabboti sakalo anavasesato kiccassa vuttattā
dānābhiratassa cāgādhiṭṭhānaṃ pāripūriṃ gacchatīti vuttaṃ dadato padaṭṭhānanti viratisacce vacīsacce ca tiṭṭhato saccādhiṭṭhānaṃ pāripūriṃ gacchatīti vuttaṃ saṃyama padaṭṭhānanti kosallayogato ca pāpappahānato ca paññāpāripūriṃ gacchatīti vuttaṃ kusalo padaṭṭhānanti anavasesarāgādīsu pahīnesu upasamo upaṭṭhito nāma hotīti vuttaṃ rāga padaṭṭhānanti
kusaloti  puggalādhiṭṭhānena kosallasammādiṭṭhi vuttāti āha kusalo maggaṅgādibhāvena ekalakkhaṇattāti ādisaddena bodhipakkhiyabhāvādiṃ saṅgaṇhāti khepetabbabhāvenāti pahātabbabhāvena
averatanti asapattataṃ kusaladhammehīti anavajjadhammehi phalanibbānehīti adhippāyo dānassa mahapphalatā sīlādiguṇehi satthu anuttaradakkhiṇeyyabhāvo anupādāparinibbānanti imesaṃ paccavekkhaṇā imassa dānassa nidānanti ayamattho pāḷiyaṃ niruḷhova nibbacananidānasandhayo suviññeyyāvāti āha nibbacananidānasandhayo vattabbāti
paṭipakkhaniddesena samudayoti desanatthaṃ paṭipakkhaniddesanena niddhārito ayaṃ macchariyādisaṃkilesapakkhiko samudayo alobhena dānādīhīti yehi alobhādīhi dānādayo dhammā sambhavanti tāni dānādiggahaṇeneva gahitānīti kusalamūlāni niddhāreti imāni tīṇi kusalānīti tesanti kusalamūlānaṃ
bhayahetu deti paṇṇākārādivasena rāgahetu deti sabhāgavatthussa āmisakiñcikkhahetu deti lañjādivasena anukampanto vā karuṇākhette apacayamāno guṇakhette upakārakhette vā bhayūparatoti bhayena orato tena tathārūpena saṃyamena veraṃ na ciyateva evaṃ sabbassa akusalassa pāpako vipākoti yojanā
dadatotiādinā yathā dānapaṭikkhepena parivattanaṃ dassitaṃ evaṃ pahānapaṭikkhepenapi parivattanaṃ dassetabbanti vuttaṃ akusalo pana na jahātīti
kammaphalaṃ  saddahanto dānakiriyāyaṃ padahanto yena vidhinā dānaṃ dātabbaṃ tattha satiṃ upaṭṭhapento cittaṃ samādahanto sammādiṭṭhiṃ purakkharonto dāne sammāpaṭipanno hotīti āha dānaṃ nāma hotīti
bhāvanāpahānasamāropanāni pāḷiyaṃ sarūpato viññāyantīti padaṭṭhānavevacanasamāropanāni dassetuṃ taṃ sīlassa padaṭṭhānantiādi vuttaṃ taṃ suviññeyyaṃ aññañca yadettha atthato na vibhattaṃ taṃ vuttanayattā uttānatthattā cāti veditabbaṃ
hārasampātavāravaṇṇanā niṭṭhitā
