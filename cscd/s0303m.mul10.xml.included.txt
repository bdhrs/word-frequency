

 sāvatthinidānaṃ  valāhakakāyike vo bhikkhave deve desessāmi taṃ suṇātha katame ca bhikkhave valāhakakāyikā devā santi bhikkhave sītavalāhakā devā santi uṇhavalāhakā devā santi abbhavalāhakā devā santi vātavalāhakā devā santi vassavalāhakā devā  ime vuccanti bhikkhave valāhakakāyikā devāti paṭhamaṃ

 sāvatthinidānaṃ ekamantaṃ nisinno kho so bhikkhu bhagavantaṃ etadavoca  ko nu kho bhante hetu ko paccayo yena midhekacco kāyassa bhedā paraṃ maraṇā valāhakakāyikānaṃ devānaṃ sahabyataṃ upapajjatīti idha bhikkhu ekacco kāyena sucaritaṃ carati vācāya sucaritaṃ carati manasā sucaritaṃ carati tassa sutaṃ hoti  valāhakakāyikā devā dīghāyukā vaṇṇavanto sukhabahulāti tassa evaṃ hoti  aho vatāhaṃ kāyassa bhedā paraṃ maraṇā valāhakakāyikānaṃ  devānaṃ sahabyataṃ upapajjeyyanti so kāyassa bhedā paraṃ maraṇā valāhakakāyikānaṃ devānaṃ sahabyataṃ upapajjati ayaṃ kho bhikkhu hetu ayaṃ paccayo yena midhekacco kāyassa bhedā paraṃ maraṇā valāhakakāyikānaṃ devānaṃ sahabyataṃ upapajjatīti dutiyaṃ

 sāvatthinidānaṃ ekamantaṃ nisinno kho so bhikkhu bhagavantaṃ  etadavoca   ko nu kho bhante hetu ko paccayo yena midhekacco kāyassa bhedā paraṃ maraṇā sītavalāhakānaṃ devānaṃ sahabyataṃ upapajjatīti idha bhikkhu ekacco kāyena sucaritaṃ carati vācāya sucaritaṃ carati manasā sucaritaṃ carati tassa sutaṃ hoti  sītavalāhakā devā dīghāyukā vaṇṇavanto sukhabahulāti tassa evaṃ  hoti  aho vatāhaṃ kāyassa bhedā paraṃ maraṇā sītavalāhakānaṃ devānaṃ sahabyataṃ upapajjeyyanti so annaṃ deti padīpeyyaṃ deti so kāyassa bhedā paraṃ maraṇā sītavalāhakānaṃ devānaṃ sahabyataṃ upapajjati ayaṃ kho bhikkhu hetu ayaṃ paccayo yena midhekacco kāyassa bhedā paraṃ maraṇā sītavalāhakānaṃ devānaṃ sahabyataṃ upapajjatīti dvādasamaṃ

 sāvatthinidānaṃ ekamantaṃ nisinno kho so bhikkhu bhagavantaṃ etadavoca  ko nu kho bhante hetu ko paccayo yena midhekacco kāyassa bhedā paraṃ maraṇā uṇhavalāhakānaṃ devānaṃ abbhavalāhakānaṃ  devānaṃ vātavalāhakānaṃ devānaṃ vassavalāhakānaṃ devānaṃ sahabyataṃ upapajjatīti idha bhikkhu ekacco kāyena sucaritaṃ carati vācāya sucaritaṃ carati manasā sucaritaṃ carati tassa sutaṃ hoti  vassavalāhakā devā dīghāyukā vaṇṇavanto sukhabahulāti tassa evaṃ hoti  aho vatāhaṃ kāyassa bhedā paraṃ maraṇā vassavalāhakānaṃ devānaṃ sahabyataṃ upapajjeyyanti so annaṃ deti padīpeyyaṃ deti so kāyassa bhedā paraṃ maraṇā vassavalāhakānaṃ devānaṃ sahabyataṃ upapajjati ayaṃ kho bhikkhu hetu ayaṃ paccayo yena midhekacco kāyassa bhedā paraṃ maraṇā vassavalāhakānaṃ devānaṃ sahabyataṃ upapajjatīti dvepaññāsamaṃ

 sāvatthinidānaṃ  ekamantaṃ nisinno kho so bhikkhu bhagavantaṃ etadavoca  ko nu kho bhante hetu ko paccayo yenekadā sītaṃ hotīti santi bhikkhu sītavalāhakā nāma devā tesaṃ yadā evaṃ hoti  yaṃnūna mayaṃ sakāya ratiyā vaseyyāmāti  tesaṃ taṃ cetopaṇidhimanvāya sītaṃ hoti ayaṃ kho bhikkhu hetu ayaṃ paccayo yenekadā sītaṃ hotīti tepaññāsamaṃ

 sāvatthinidānaṃ  ekamantaṃ nisinno kho so bhikkhu bhagavantaṃ etadavoca  ko nu kho bhante hetu ko paccayo yenekadā uṇhaṃ hotīti santi bhikkhu uṇhavalāhakā nāma devā tesaṃ yadā evaṃ hoti  yaṃnūna mayaṃ sakāya ratiyā vaseyyāmāti tesaṃ taṃ cetopaṇidhimanvāya uṇhaṃ hoti ayaṃ kho bhikkhu hetu ayaṃ paccayo yenekadā uṇhaṃ hotīti catupaññāsamaṃ

 sāvatthinidānaṃ ekamantaṃ nisinno kho so bhikkhu bhagavantaṃ etadavoca  ko nu kho bhante hetu ko paccayo yenekadā abbhaṃ hotīti santi bhikkhu abbhavalāhakā nāma devā tesaṃ yadā evaṃ hoti  yaṃnūna mayaṃ sakāya ratiyā vaseyyāmāti tesaṃ taṃ cetopaṇidhimanvāya abbhaṃ hoti ayaṃ kho bhikkhu hetu ayaṃ paccayo yenekadā abbhaṃ hotīti pañcapaññāsamaṃ

 sāvatthinidānaṃ  ekamantaṃ nisinno kho so bhikkhu bhagavantaṃ etadavoca  ko nu kho bhante hetu ko paccayo yenekadā vāto hotīti santi bhikkhu vātavalāhakā nāma devā tesaṃ yadā  evaṃ hoti  yaṃnūna mayaṃ sakāya ratiyā vaseyyāmāti tesaṃ taṃ cetopaṇidhimanvāya vāto hoti ayaṃ kho bhikkhu hetu ayaṃ paccayo yenekadā vāto hotīti chappaññāsamaṃ

 sāvatthinidānaṃ ekamantaṃ nisinno kho so bhikkhu bhagavantaṃ etadavoca   ko nu kho bhante hetu ko paccayo yenekadā devo vassatīti santi bhikkhu vassavalāhakā nāma devā tesaṃ yadā  evaṃ hoti  yaṃnūna mayaṃ sakāya ratiyā vaseyyāmāti tesaṃ taṃ cetopaṇidhimanvāya devo vassati ayaṃ kho bhikkhu hetu ayaṃ paccayo yenekadā devo vassatīti sattapaññāsamaṃ


tassuddānaṃ 
suddhikaṃ sucaritañca dānūpakārapaññāsaṃ
sītaṃ uṇhañca abbhañca vātavassavalāhakāti
