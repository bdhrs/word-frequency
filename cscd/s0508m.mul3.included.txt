


 alaṅkatā  suvasanā mālinī candanussadā
majjhe mahāpathe nārī turiye naccati naṭṭakī

 piṇḍikāya paviṭṭhohaṃ gacchanto naṃ udikkhisaṃ
alaṅkataṃ suvasanaṃ maccupāsaṃva oḍḍitaṃ

 tato me manasīkāro yoniso udapajjatha
ādīnavo pāturahu nibbidā samatiṭṭhatha 

 tato cittaṃ vimucci me passa dhammasudhammataṃ
tisso  vijjā anuppattā kataṃ buddhassa sāsananti



 ahaṃ middhena pakato vihārā upanikkhamiṃ
caṅkamaṃ abhiruhanto tattheva papatiṃ chamā

 gattāni parimajjitvā punapāruyha caṅkamaṃ
caṅkame caṅkamiṃ sohaṃ ajjhattaṃ susamāhito

 tato me manasīkāro yoniso udapajjatha
ādīnavo pāturahu nibbidā samatiṭṭhatha

 tato cittaṃ vimucci me passa dhammasudhammataṃ
tisso vijjā anuppattā kataṃ buddhassa sāsananti



 pare ca na vijānanti mayamettha yamāmase
ye ca tattha vijānanti tato sammanti medhagā

 yadā  ca avijānantā iriyantyamarā viya
vijānanti ca ye dhammaṃ āturesu anāturā

 yaṃ  kiñci sithilaṃ kammaṃ saṃkiliṭṭhañca yaṃ vataṃ
saṅkassaraṃ brahmacariyaṃ na taṃ hoti mahapphalaṃ

 yassa sabrahmacārīsu gāravo nūpalabbhati
ārakā hoti saddhammā nabhaṃ puthaviyā yathāti



 dhiratthu  pūre duggandhe mārapakkhe avassute
navasotāni te kāye yāni sandanti sabbadā

 mā  purāṇaṃ amaññittho māsādesi tathāgate
saggepi te na rajjanti kimaṅgaṃ pana  mānuse

 ye ca kho bālā dummedhā dummantī mohapārutā
tādisā tattha rajjanti mārakhittamhi bandhane

 yesaṃ rāgo ca doso ca avijjā ca virājitā
tādī tattha na rajjanti chinnasuttā abandhanāti



 pañcapaññāsavassāni rajojallamadhārayiṃ
bhuñjanto māsikaṃ bhattaṃ kesamassuṃ alocayiṃ

 ekapādena aṭṭhāsiṃ āsanaṃ parivajjayiṃ
sukkhagūthāni ca khādiṃ uddesañca na sādiyiṃ

 etādisaṃ karitvāna bahuṃ duggatigāminaṃ
vuyhamāno mahoghena buddhaṃ saraṇamāgamaṃ

 saraṇagamanaṃ passa passa dhammasudhammataṃ
tisso vijjā anuppattā kataṃ buddhassa sāsananti



 svāgataṃ  vata me āsi gayāyaṃ gayaphagguyā
yaṃ addasāsiṃ sambuddhaṃ desentaṃ dhammamuttamaṃ

 mahappabhaṃ  gaṇācariyaṃ aggapattaṃ vināyakaṃ
sadevakassa lokassa jinaṃ atuladassanaṃ

 mahānāgaṃ mahāvīraṃ mahājutimanāsavaṃ
sabbāsavaparikkhīṇaṃ satthāramakutobhayaṃ

 cirasaṃkiliṭṭhaṃ vata maṃ diṭṭhisandānabandhitaṃ 
vimocayi so bhagavā sabbaganthehi senakanti



 yo dandhakāle tarati taraṇīye ca dandhaye
ayoni  saṃvidhānena bālo dukkhaṃ nigacchati

 tassatthā parihāyanti kāḷapakkheva candimā
āyasakyañca  pappoti mittehi ca virujjhati

 yo dandhakāle dandheti taraṇīye ca tāraye
yoniso saṃvidhānena sukhaṃ pappoti paṇḍito

 tassatthā paripūrenti sukkapakkheva candimā
yaso kittiñca pappoti mittehi na virujjhatīti



 ubhayeneva  sampanno rāhulabhaddoti maṃ vidū
yañcamhi putto buddhassa yañca dhammesu cakkhumā

 yañca me āsavā khīṇā yañca natthi punabbhavo
arahā  dakkhiṇeyyomhi tevijjo amataddaso

 kāmandhā  jālapacchannā taṇhāchādanachāditā
pamattabandhunā baddhā macchāva kumināmukhe

 taṃ  kāmaṃ ahamujjhitvā chetvā mārassa bandhanaṃ
samūlaṃ taṇhamabbuyha sītibhūtosmi nibbutoti



 jātarūpena sañchannā  dāsīgaṇapurakkhatā
aṅkena puttamādāya bhariyā maṃ upāgami

 tañca disvāna āyantiṃ sakaputtassa mātaraṃ
alaṅkataṃ suvasanaṃ maccupāsaṃva oḍḍitaṃ

 tato me manasīkāro yoniso udapajjatha
ādīnavo pāturahu nibbidā samatiṭṭhatha

 tato cittaṃ vimucci me 
tisso vijjā anuppattā kataṃ buddhassa sāsananti



 dhammo have rakkhati dhammacāriṃ dhammo suciṇṇo sukhamāvahati
esānisaṃso dhamme suciṇṇe na duggatiṃ gacchati dhammacārī

 nahi dhammo adhammo ca ubho samavipākino
adhammo  nirayaṃ neti dhammo pāpeti suggatiṃ

 tasmā hi dhammesu kareyya chandaṃ iti modamāno sugatena tādinā
dhamme ṭhitā sugatavarassa sāvakā nīyanti dhīrā saraṇavaraggagāmino

 vipphoṭito  gaṇḍamūlo taṇhājālo samūhato
so khīṇasaṃsāro na catthi kiñcanaṃ
cando yathā dosinā puṇṇamāsiyanti



 yadā balākā sucipaṇḍaracchadā kāḷassa meghassa bhayena tajjitā
palehiti ālayamālayesinī tadā nadī ajakaraṇī rameti maṃ

 yadā  balākā suvisuddhapaṇḍarā kāḷassa meghassa bhayena tajjitā
pariyesati leṇamaleṇadassinī tadā nadī ajakaraṇī rameti maṃ

 kaṃ nu tattha na ramenti jambuyo ubhato tahiṃ
sobhenti āpagākūlaṃ mama leṇassa  pacchato

 tā matamadasaṅghasuppahīnā
bhekā  mandavatī panādayanti
nājja girinadīhi vippavāsasamayo
khemā ajakaraṇī sivā surammāti



 pabbajiṃ jīvikatthohaṃ laddhāna upasampadaṃ
tato saddhaṃ paṭilabhiṃ daḷhavīriyo parakkamiṃ

 kāmaṃ bhijjatuyaṃ kāyo maṃsapesī visīyaruṃ 
ubho jaṇṇukasandhīhi jaṅghāyo papatantu me

 nāsissaṃ  na pivissāmi vihārā ca na nikkhame
napi passaṃ nipātessaṃ taṇhāsalle anūhate

 tassa mevaṃ viharato passa vīriyaparakkamaṃ
tisso vijjā anuppattā kataṃ buddhassa sāsananti


tatruddānaṃ 
nāgasamālo bhagu ca sabhiyo nandakopi ca
jambuko senako thero sambhūto rāhulopi ca
bhavati candano thero dasete  buddhasāvakā
dhammiko sappako thero mudito cāpi te tayo
gāthāyo dve ca paññāsa therā sabbepi terasāti 
