


 151 rājovādajātakaṃ 

 daḷhaṃ  daḷhassa khipati balliko  mudunā muduṃ
sādhumpi sādhunā jeti asādhumpi asādhunā
etādiso ayaṃ rājā maggā uyyāhi sārathi

 akkodhena jine kodhaṃ asādhuṃ sādhunā jine
jine kadariyaṃ dānena saccenālikavādinaṃ
etādiso ayaṃ rājā maggā uyyāhi sārathīti
rājovādajātakaṃ paṭhamaṃ

 152  asamekkhitakammantaṃ turitābhinipātinaṃ
sāni kammāni tappenti uṇhaṃvajjhohitaṃ mukhe

 sīho ca sīhanādena daddaraṃ abhinādayi
sutvā sīhassa nigghosaṃ siṅgālo  daddare vasaṃ
bhīto santāsamāpādi hadayañcassa apphalīti
siṅgālajātakaṃ  dutiyaṃ

 153 sūkarajātakaṃ 

 catuppado  ahaṃ samma tvampi samma catuppado
ehi samma  nivattassu kiṃ nu bhīto palāyasi

 asuci  pūtilomosi duggandho vāsi sūkara
sace yujjhitukāmosi jayaṃ samma dadāmi teti
sūkarajātakaṃ tatiyaṃ

 154 uragajātaka 

 idhūragānaṃ  pavaro paviṭṭho selassa vaṇṇena pamokkhamicchaṃ
brahmañca vaṇṇaṃ  apacāyamāno bubhukkhito no vitarāmi  bhottuṃ

 so brahmagutto cirameva jīva dibyā ca te pātubhavantu bhakkhā
yo brahmavaṇṇaṃ apacāyamāno bubhukkhito no vitarāsi  bhottunti
uragajātakaṃ catutthaṃ

 155 bhaggajātakaṃ 

 jīva  vassasataṃ bhagga  aparāni ca vīsatiṃ 
mā maṃ pisācā khādantu jīva tvaṃ sarado sataṃ

 tvampi vassasataṃ jīva aparāni ca vīsatiṃ
visaṃ pisācā khādantu jīva tvaṃ sarado satanti
bhaggajātakaṃ pañcamaṃ

 156 alīnacittajātakaṃ 

 alīnacittaṃ nissāya pahaṭṭhā mahatī camū
kosalaṃ senāsantuṭṭhaṃ jīvaggāhaṃ agāhayi

 evaṃ nissayasampanno bhikkhu āraddhavīriyo
bhāvayaṃ kusalaṃ dhammaṃ yogakkhemassa pattiyā
pāpuṇe anupubbena sabbasaṃyojanakkhayanti
alīnacittajātakaṃ chaṭṭhaṃ

 157 guṇajātakaṃ 

 yena  kāmaṃ paṇāmeti dhammo balavataṃ migī
unnadantī vijānāhi jātaṃ saraṇato bhayaṃ

 api  cepi dubbalo mitto mittadhammesu tiṭṭhati
so ñātako ca bandhu ca so mitto so ca me sakhā
dāṭhini  mātimaññittho  siṅgālo mama pāṇadoti
guṇajātakaṃ sattamaṃ

 158 suhanujātakaṃ 

 nayidaṃ visamasīlena soṇena suhanū saha
suhanūpi tādisoyeva yo soṇassa sagocaro

 pakkhandinā pagabbhena niccaṃ sandānakhādinā
sameti pāpaṃ pāpena sameti asatā asanti
suhanujātakaṃ aṭṭhamaṃ

 159 morajātakaṃ 

 udetayaṃ cakkhumā ekarājā harissavaṇṇo pathavippabhāso 
taṃ taṃ namassāmi harissavaṇṇaṃ pathavippabhāsaṃ tayājja guttā viharemu divasaṃ
ye brāhmaṇā vedagū sabbadhamme te me namo te ca maṃ pālayantu
namatthu buddhānaṃ  namatthu bodhiyā namo vimuttānaṃ  namo vimuttiyā
imaṃ so parittaṃ katvā moro carati esanā

 apetayaṃ  cakkhumā ekarājā harissavaṇṇo pathavippabhāso
taṃ taṃ nammassāmi harissavaṇṇaṃ pathavippabhāsaṃ tayājja guttā viharemu rattiṃ
ye brāhmaṇā vedagū sabbadhamme te me namo te ca maṃ pālayantu
namatthu buddhānaṃ namatthu bodhiyā namo vimuttānaṃ namo vimuttiyā
imaṃ so parittaṃ katvā moro vāsamakappayīti
morajātakaṃ navamaṃ

 160 vinīlajātakaṃ 

 evameva nūna  rājānaṃ vedehaṃ mithilaggahaṃ
assā vahanti ājaññā yathā haṃsā vinīlakaṃ

 vinīla  duggaṃ bhajasi abhūmiṃ tāta sevasi
gāmantakāni  sevassu etaṃ mātālayaṃ tavāti
vinīlajātakaṃ dasamaṃ
daḷhavaggo paṭhamo
tassuddānaṃ 
varaballika  daddara sūkarako uragūttama pañcamabhaggavaro
mahatīcamu yāva siṅgālavaro suhanuttama mora vinīlaṃ dasāti


 161 indasamānagottajātakaṃ 

 na  santhavaṃ  kāpurisena kayirā ariyo anariyena pajānamatthaṃ
cirānuvutthopi karoti pāpaṃ gajo yathā indasamānagottaṃ

 yaṃ tveva jaññā sadiso mamanti sīlena paññāya sutena cāpi
teneva mettiṃ kayirātha saddhiṃ sukho have sappurisena saṅgamoti
indasamānagottajātakaṃ paṭhamaṃ

 162 santhavajātakaṃ 

 na  santhavasmā paramatthi pāpiyo yo santhavo  kāpurisena hoti
santappito sappinā pāyasena  kicchākataṃ paṇṇakuṭiṃ adayhi 

 na santhavasmā paramatthi seyyo yo santhavo sappurisena hoti
sīhassa byagghassa ca dīpino ca sāmā mukhaṃ lehati santhavenāti
santhavajātakaṃ dutiyaṃ

 163 susīmajātakaṃ 

 kāḷā migā setadantā tavīme  parosataṃ hemajālābhichannā 
te te dadāmīti susīma brūsi anussaraṃ  pettipitāmahānaṃ

 kāḷā  migā setadantā mamīme  parosataṃ hemajālābhicchannā
te te dadāmīti vadāmi māṇava anussaraṃ pettipitāmahānanti
susīmajātakaṃ tatiyaṃ

 164 gijjhajātakaṃ 

 yaṃ nu gijjho yojanasataṃ kuṇapāni avekkhati
kasmā jālañca pāsañca āsajjāpi na bujjhasi

 yadā parābhavo hoti poso jīvitasaṅkhaye
atha jālañca pāsañca āsajjāpi na bujjhatīti
gijjhajātakaṃ catutthaṃ

 165 nakulajātakaṃ 

 sandhiṃ katvā amittena aṇḍajena jalābuja
vivariya dāṭhaṃ sesi  kuto te bhayamāgataṃ

 saṅketheva  amittasmiṃ mittasmimpi na vissase
abhayā bhayamuppannaṃ api mūlāni kantatīti 
nakulajātakaṃ pañcamaṃ

 166 upasāḷakajātakaṃ 

 upasāḷakanāmāni  sahassāni catuddasa
asmiṃ padese daḍḍhāni natthi loke anāmataṃ

 yamhi  saccañca dhammo ca ahiṃsā saṃyamo damo
etaṃ ariyā sevanti etaṃ loke anāmatanti
upasāḷakajātakaṃ chaṭṭhaṃ

 167 samiddhijātakaṃ 

 abhutvā  bhikkhasi bhikkhu na hi bhutvāna bhikkhasi
bhutvāna bhikkhu bhikkhassu mā taṃ kālo upaccagā

 kālaṃ  vohaṃ na jānāmi channo kālo na dissati
tasmā abhutvā bhikkhāmi mā maṃ kālo upaccagāti
samiddhijātakaṃ sattamaṃ

 168 sakuṇagghijātakaṃ 

 seno balasā patamāno lāpaṃ gocaraṭhāyinaṃ
sahasā ajjhappattova maraṇaṃ tenupāgami

 sohaṃ nayena sampanno pettike gocare rato
apetasattu modāmi sampassaṃ atthamattanoti
sakuṇagghijātakaṃ aṭṭhamaṃ

 169 arakajātakaṃ 

 yo ve mettena cittena sabbalokānukampati
uddhaṃ  adho ca tiriyaṃ appamāṇena sabbaso

 appamāṇaṃ hitaṃ cittaṃ paripuṇṇaṃ subhāvitaṃ
yaṃ pamāṇakataṃ kammaṃ na taṃ tatrāvasissatīti
arakajātakaṃ navamaṃ

 170 kakaṇṭakajātakaṃ 

 nāyaṃ pure uṇṇamati  toraṇagge kakaṇṭako
mahosadha vijānāhi kena thaddho kakaṇṭako

 aladdhapubbaṃ laddhāna aḍḍhamāsaṃ kakaṇṭako
atimaññati rājānaṃ vedehaṃ mithilaggahanti
kakaṇṭakajātakaṃ dasamaṃ
santhavavaggo dutiyo
tassuddānaṃ 
atha  indasamāna sapaṇṇakuṭi susimuttama gijjha jalābujako
upasāḷaka bhikkhu salāpavaro atha mettavaro dasapuṇṇamatīti


 171 kalyāṇadhammajātakaṃ 

 kalyāṇadhammoti  yadā janinda loke samaññaṃ anupāpuṇāti
tasmā na hiyyetha  naro sapañño hiriyāpi santo dhuramādiyanti

 sāyaṃ samaññā idha majja pattā kalyāṇadhammoti janinda loke
tāhaṃ samekkhaṃ idha pabbajissaṃ na hi matthi chando idha kāmabhogeti
kalyāṇadhammajātakaṃ paṭhamaṃ

 172 daddarajātakaṃ 

 ko nu saddena mahatā abhinādeti daddaraṃ
taṃ sīhā nappaṭinadanti  ko nāmeso migādhibhū

 adhamo migajātānaṃ siṅgālo tāta vassati
jātimassa jigucchantā tuṇhī sīhā samacchareti
daddarajātakaṃ dutiyaṃ

 173 makkaṭajātakaṃ 

 tāta  māṇavako eso tālamūlaṃ apassito
agārakañcidaṃ atthi handa demassagārakaṃ

 mā kho tvaṃ tāta pakkosi dūseyya no agārakaṃ
netādisaṃ mukhaṃ hoti brāhmaṇassa susīlinoti
makkaṭajātakaṃ tatiyaṃ

 174 dubbhiyamakkaṭajātakaṃ 

 adamha te vāri pahūtarūpaṃ ghammābhitattassa pipāsitassa
so dāni pitvāna  kiriṅkarosi  asaṅgamo pāpajanena seyyo

 ko te suto vā diṭṭho vā sīlavā nāma makkaṭo
idāni kho taṃ ohacchaṃ  esā asmāka dhammatāti
dubbhiyamakkaṭajātakaṃ catutthaṃ

 175 ādiccupaṭṭhānajātakaṃ 

 sabbesu  kira bhūtesu santi sīlasamāhitā
passa sākhāmigaṃ jammaṃ ādiccamupatiṭṭhati

 nāssa sīlaṃ vijānātha anaññāya pasaṃsatha
aggihuttañca  uhannaṃ  dve ca bhinnā kamaṇḍalūti
ādiccupaṭṭhānajātakaṃ pañcamaṃ

 176 kaḷāyamuṭṭhijātakaṃ 

 bālo  vatāyaṃ dumasākhagocaro paññā janinda nayimassa vijjati
kaḷāyamuṭṭhiṃ  avakiriya kevalaṃ ekaṃ kaḷāyaṃ patitaṃ gavesati

 evameva mayaṃ rāja ye caññe atilobhino
appena bahuṃ jiyyāma kaḷāyeneva vānaroti
kaḷāyamuṭṭhijātakaṃ chaṭṭhaṃ

 177 tindukajātakaṃ 

 dhanuhatthakalāpehi nettiṃ savaradhāribhi
samantā parikiṇṇamha kathaṃ mokkho bhavissati

 appeva bahukiccānaṃ attho jāyetha koci naṃ
atthi rukkhassa acchinnaṃ khajjathaññeva tindukanti
tindukajātakaṃ sattamaṃ

 178 kacchapajātakaṃ 

 janittaṃ  me bhavittaṃ me iti paṅke avassayiṃ
taṃ maṃ paṅko ajjhabhavi yathā dubbalakaṃ tathā
taṃ taṃ vadāmi bhaggava suṇohi vacanaṃ mama

 gāme vā yadi vā raññe sukhaṃ yatrādhigacchati
taṃ janittaṃ bhavittañca purisassa pajānato
yamhi jīve tamhi gacche na niketahato siyāti
kacchapajātakaṃ aṭṭhamaṃ

 179 satadhammajātakaṃ 

 tañca  appañca ucchiṭṭhaṃ tañca kicchena no adā
sohaṃ brāhmaṇajātiko yaṃ bhuttaṃ tampi uggataṃ

 evaṃ  dhammaṃ niraṃkatvā  yo adhammena jīvati
satadhammova lābhena laddhenapi na nandatīti
satadhammajātakaṃ navamaṃ

 180 duddadajātakaṃ 

 duddadaṃ dadamānānaṃ dukkaraṃ kamma kubbataṃ
asanto nānukubbanti sataṃ dhammo durannayo

 tasmā satañca asataṃ nānā hoti ito gati
asanto  nirayaṃ yanti santo saggaparāyaṇāti 
duddadajātakaṃ dasamaṃ
kalyāṇavaggo tatiyo
tassuddānaṃ 
susamaññamigādhibhū māṇavako vāripahūtarūpādiccupaṭṭhānā
sakaḷāyasatindukapaṅka puna satadhamma sududdadakena dasāti


 181 asadisajātakaṃ 

 dhanuggaho asadiso rājaputto mahabbalo
dūrepātī akkhaṇavedhī mahākāyappadālano

 sabbāmitte raṇaṃ katvā na ca kañci viheṭhayi
bhātaraṃ sotthiṃ katvāna saṃyamaṃ ajjhupāgamīti
asadisajātakaṃ paṭhamaṃ

 182 saṅgāmāvacarajātakaṃ 

 saṅgāmāvacaro  sūro balavā iti vissuto
kiṃ  nu toraṇamāsajja paṭikkamasi kuñjara

 omadda khippaṃ palighaṃ esikāni ca abbaha 
toraṇāni ca madditvā khippaṃ pavisa kuñjarāti
saṅgāmāvacarajātakaṃ dutiyaṃ

 183 vālodakajātakaṃ 

 vālodakaṃ apparasaṃ nihīnaṃ pitvā  mado jāyati gadrabhānaṃ
imañca pitvāna rasaṃ paṇītaṃ mado na sañjāyati sindhavānaṃ

 appaṃ pivitvāna nihīnajacco so majjatī tena janinda puṭṭho 
dhorayhasīlī ca kulamhi jāto na majjatī aggarasaṃ pivitvāti
vālodakajātakaṃ tatiyaṃ

 184 giridattajātakaṃ 

 dūsito giridattena  hayo sāmassa paṇḍavo
porāṇaṃ pakatiṃ hitvā tassevānuvidhiyyati 

 sace  ca tanujo poso sikharākāra  kappito
ānane naṃ  gahetvāna maṇḍale parivattaye
khippameva pahantvāna tassevānuvidhiyyatīti
giridattajātakaṃ catutthaṃ

 185 anabhiratijātakaṃ 

 yathodake  āvile appasanne na passati sippikasambukañca
sakkharaṃ vālukaṃ macchagumbaṃ evaṃ āvilamhi  citte
na passati attadatthaṃ paratthaṃ

 yathodake  acche vippasanne so passati sippikasambukañca
sakkharaṃ vālukaṃ macchagumbaṃ evaṃ anāvilamhi citte
so passati attadatthaṃ paratthanti
anabhiratijātakaṃ pañcamaṃ

 186 dadhivāhanajātakaṃ 

 vaṇṇagandharasūpeto  amboyaṃ ahuvā pure
tameva pūjaṃ labhamāno kenambo kaṭukapphalo

 pucimandaparivāro ambo te dadhivāhana
mūlaṃ mūlena saṃsaṭṭhaṃ sākhā sākhā  nisevare 
asātasannivāsena tenambo kaṭukapphaloti
dadhivāhanajātakaṃ chaṭṭhaṃ

 187 catumaṭṭhajātakaṃ 

 ucce viṭabhimāruyha mantayavho rahogatā
nīce oruyha mantavho migarājāpi sossati

 yaṃ suvaṇṇo suvaṇṇena  devo devena mantaye
kiṃ tettha catumaṭṭhassa bilaṃ pavisa jambukāti
catumaṭṭhajātakaṃ sattamaṃ

 188 sīhakotthujātakaṃ 

 sīhaṅgulī  sīhanakho sīhapādapatiṭṭhito
so sīho sīhasaṅghamhi eko nadati aññathā

 mā  tvaṃ nadi rājaputta appasaddo vane vasa
sarena kho  taṃ jāneyyuṃ na hi te pettiko saroti
sīhakotthujātakaṃ aṭṭhamaṃ

 189 sīhacammajātakaṃ 

 netaṃ sīhassa naditaṃ na byagghassa na  dīpino
pāruto sīhacammena jammo nadati gadrabho

 cirampi  kho taṃ khādeyya gadrabho haritaṃ yavaṃ
pāruto sīhacammena ravamānova dūsayīti
sīhacammajātakaṃ navamaṃ

 190 sīlānisaṃsajātakaṃ 

 passa saddhāya sīlassa cāgassa ca ayaṃ phalaṃ
nāgo nāvāya vaṇṇena saddhaṃ vahatupāsakaṃ

 sabbhireva samāsetha sabbhi kubbetha santhavaṃ
satañhi sannivāsena sotthiṃ gacchati nhāpitoti
sīlānisaṃsajātakaṃ dasamaṃ
asadisavaggo catuttho
tassuddānaṃ 
dhanuggaha  kuñjara apparaso giridattamanāvilacittavaraṃ
dadhivāhana jambūka sīhanakho haritayava nāgavarena dasāti


 191 ruhakajātakaṃ 

 api  ruhaka chinnāpi jiyā sandhīyate puna
sandhīyassu purāṇiyā mā kodhassa vasaṃ gami

 vijjamānesu vākesu  vijjamānesu kārisu
aññaṃ jiyaṃ karissāmi alaññeva purāṇiyāti
ruhakajātakaṃ paṭhamaṃ

 192 sirikāḷakaṇṇijātakaṃ 

 itthī siyā rūpavatī sā ca sīlavatī siyā
puriso taṃ na iccheyya saddahāsi mahosadha

 saddahāmi  mahārāja puriso dubbhago siyā
sirī  ca kāḷakaṇṇī ca na samenti kudācananti
sirikāḷakaṇṇijātakaṃ dutiyaṃ

 193 cūḷapadumajātakaṃ 

 ayameva sā ahamapi  so anañño ayameva so hatthacchinno anañño
yamāha komārapatī mamanti vajjhitthiyo natthi itthīsu saccaṃ

 imañca jammaṃ musalena hantvā luddaṃ chavaṃ paradārūpaseviṃ
imissā ca naṃ pāpapatibbatāya jīvantiyā chindatha kaṇṇanāsanti
cūḷapadumajātakaṃ tatiyaṃ

 194 maṇicorajātakaṃ 

 na  santi devā pavasanti nūna na hi nūna santi idha lokapālā
sahasā karontānamasaññatānaṃ na hi nūna santī paṭisedhitāro

 akāle vassatī tassa kāle tassa na vassati
saggā  ca cavati ṭhānā nanu so tāvatā hatoti
maṇicorajātakaṃ catutthaṃ

 195 pabbatūpattharajātakaṃ 

 pabbatūpatthare  ramme jātā pokkharaṇī sivā
taṃ siṅgālo apāpāyi  jānaṃ sīhena rakkhitaṃ

 pivanti ce  mahārāja sāpadāni mahānadiṃ
na tena anadī hoti khamassu yadi te piyāti
pabbatūpatthara  jātakaṃ pañcamaṃ

 196 valāhakassajātakaṃ 

 ye na kāhanti ovādaṃ narā buddhena desitaṃ
byasanaṃ te gamissanti rakkhasīhiva vāṇijā

 ye  ca kāhanti ovādaṃ narā buddhena desitaṃ
sotthiṃ pāraṃ gamissanti valāheneva  vāṇijāti
valāhakassa  jātakaṃ chaṭṭhaṃ

 197 mittāmittajātakaṃ 

 na naṃ umhayate disvā na ca naṃ paṭinandati
cakkhūni cassa na dadāti paṭilomañca vattati

 ete  bhavanti ākārā amittasmiṃ patiṭṭhitā
yehi amittaṃ jāneyya disvā sutvā ca paṇḍitoti
mittāmittajātakaṃ sattamaṃ

 198 rādhajātakaṃ 

 pavāsā āgato tāta idāni nacirāgato
kaccinnu tāta te mātā na aññamupasevati

 na kho panetaṃ subhaṇaṃ giraṃ saccupasaṃhitaṃ
sayetha poṭṭhapādova mummure  upakūthitoti 
rādhajātakaṃ aṭṭhamaṃ

 199 gahapatijātakaṃ 

 ubhayaṃ me na khamati ubhayaṃ me na ruccati
yācāyaṃ koṭṭhamotiṇṇā nāddasaṃ iti bhāsati

 taṃ taṃ gāmapati brūmi kadare appasmi jīvite
dve māse saṅgaraṃ katvā  maṃsaṃ jaraggavaṃ kisaṃ
appattakāle codesi tampi mayhaṃ na ruccatīti
gahapatijātakaṃ navamaṃ

 200 sādhusīlajātakaṃ 

 sarīradabyaṃ  vuḍḍhabyaṃ  sojaccaṃ sādhusīliyaṃ
brāhmaṇaṃ teva pucchāma kannu tesaṃ vanimhase 

 attho  atthi sarīrasmiṃ vuḍḍhabyassa namo kare
attho atthi sujātasmiṃ sīlaṃ asmāka ruccatīti
sādhusīlajātakaṃ dasamaṃ
ruhakavaggo pañcamo
tassuddānaṃ 
apiruhaka  rūpavatī musalo pavasanti sapañcamapokkharaṇī
atha muttimavāṇija umhayate ciraāgata koṭṭha sarīra dasāti


 201 bandhanāgārajātakaṃ 

 na taṃ daḷhaṃ bandhanamāhu dhīrā yadāyasaṃ dārujapabbajañca 
sārattarattā maṇikuṇḍalesu puttesu  dāresu ca yā apekkhā

 etaṃ daḷhaṃ bandhanamāhu dhīrā ohārinaṃ sithilaṃ duppamuñcaṃ
etampi chetvāna vajanti dhīrā anapekkhino kāmasukhaṃ pahāyāti
bandhanāgārajātakaṃ paṭhamaṃ

 202 keḷisīlajātakaṃ 

 haṃsā koñcā mayūrā ca hatthayo  pasadā migā
sabbe sīhassa bhāyanti natthi kāyasmi tulyatā

 evameva manussesu daharo cepi paññavā
so hi tattha mahā hoti neva bālo sarīravāti
keḷisīlajātakaṃ dutiyaṃ

 203 khaṇḍajātakaṃ 

 virūpakkhehi me mettaṃ mettaṃ erāpathehi me
chabyāputtehi me mettaṃ mettaṃ kaṇhāgotamakehi ca
apādakehi  me mettaṃ mettaṃ dvipādakehi me
catuppadehi me mettaṃ mettaṃ bahuppadehi me
mā  maṃ apādako hiṃsi mā maṃ hiṃsi dvipādako
mā maṃ catuppado hiṃsi mā maṃ hiṃsi bahuppado
sabbe sattā sabbe pāṇā sabbe bhūtā ca kevalā
sabbe bhadrāni passantu mā kañci  pāpamāgamā

 appamāṇo buddho appamāṇo dhammo
appamāṇo saṅgho pamāṇavantāni sarīsapāni 
ahivicchikasatapadī uṇṇanābhi  sarabūmūsikā
katā me rakkhā katā me parittā paṭikkamantu bhūtāni
sohaṃ namo bhagavato namo sattannaṃ sammāsambuddhānanti
khaṇḍajātakaṃ tatiyaṃ

 204 vīrakajātakaṃ 

 api vīraka passesi sakuṇaṃ mañjubhāṇakaṃ
mayūragīvasaṅkāsaṃ patiṃ mayhaṃ saviṭṭhakaṃ

 udakathalacarassa pakkhino niccaṃ āmakamacchabhojino
tassānukaraṃ saviṭṭhako sevāle paliguṇṭhito matoti
vīrakajātakaṃ catutthaṃ

 205 gaṅgeyyajātakaṃ 

 sobhati maccho gaṅgeyyo atho sobhati yāmuno 
catuppadoyaṃ  puriso nigrodhaparimaṇḍalo
īsakāyata  gīvo ca sabbeva atirocati

 yaṃ  pucchito na taṃ akkhāsi  aññaṃ akkhāsi  pucchito
attappasaṃsako poso nāyaṃ asmāka ruccatīti
gaṅgeyyajātakaṃ pañcamaṃ

 206 kuruṅgamigajātakaṃ 

 iṅgha  vaddhamayaṃ  pāsaṃ chinda dantehi kacchapa
ahaṃ tathā karissāmi yathā nehiti luddako

 kacchapo pāvisī vāriṃ kuruṅgo pāvisī vanaṃ
satapatto dumaggamhā dūre putte apānayīti
kuruṅgamigajātakaṃ chaṭṭhaṃ

 207 assakajātakaṃ 

 ayamassakarājena deso vicarito mayā
anukāmaya kāmena  piyena patinā saha

 navena sukhadukkhena porāṇaṃ apidhīyati 
tasmā assakaraññāva kīṭo piyataro mamāti
assakajātakaṃ sattamaṃ

 208 susumārajātakaṃ 

 alaṃ  metehi ambehi jambūhi panasehi ca
yāni pāraṃ samuddassa varaṃ mayhaṃ udumbaro

 mahatī vata te bondi na ca paññā tadūpikā
susumāra  vañcito mesi gaccha dāni yathāsukhanti
susumārajātakaṃ aṭṭhamaṃ

 209 kukkuṭajātakaṃ 

 diṭṭhā  mayā vane rukkhā assakaṇṇā vibhīṭakā 
na tāni evaṃ sakkanti yathā tvaṃ rukkha sakkasi

 purāṇakukkuṭo  ayaṃ bhetvā pañjaramāgato
kusalo vāḷapāsānaṃ apakkamati bhāsatīti
kukkuṭa  jātakaṃ navamaṃ

 210 kandagalakajātakaṃ 

 ambho  ko nāma yaṃ rukkho sinnapatto  sakaṇṭako
yattha ekappahārena uttamaṅgaṃ vibhijjitaṃ 

 acāri vatāyaṃ vitudaṃ vanāni kaṭṭhaṅgarukkhesu asārakesu
athāsadā  khadiraṃ jātasāraṃ  yatthabbhidā garuḷo uttamaṅganti
kandagalaka  jātakaṃ dasamaṃ
nataṃdaḷhavaggo chaṭṭho
tassuddānaṃ 
daḷhabandhana haṃsavaro ca puna virūpakkha saviṭṭhaka macchavaro
sakuruṅga saassaka ambavaro puna kukkuṭako garuḷena dasāti


 211 somadattajātakaṃ 

 akāsi yoggaṃ dhuvamappamatto saṃvaccharaṃ bīraṇathambhakasmiṃ
byākāsi saññaṃ parisaṃ vigayha na niyyamo tāyati appapaññaṃ

 dvayaṃ  yācanako tāta somadatta nigacchati
alābhaṃ  dhanalābhaṃ vā evaṃ dhammā hi yācanāti
somadattajātakaṃ paṭhamaṃ

 212 ucchiṭṭhabhattajātakaṃ 

 añño uparimo vaṇṇo añño vaṇṇo ca heṭṭhimo
brāhmaṇī tveva pucchāmi kiṃ heṭṭhā kiñca uppari

 ahaṃ naṭosmi bhaddante bhikkhakosmi idhāgato
ayañhi koṭṭhamotiṇṇo ayaṃ so yaṃ  gavesasīti
ucchiṭṭhabhattajātakaṃ dutiyaṃ

 213 bharujātakaṃ 

 isīnamantaraṃ  katvā bharurājāti  me sutaṃ
ucchinno saha raṭṭhehi  sarājā vibhavaṅgato

 tasmā hi chandāgamanaṃ nappasaṃsanti paṇḍitā
aduṭṭhacitto bhāseyya giraṃ saccupasaṃhitanti
bharujātakaṃ  tatiyaṃ

 214 puṇṇanadījātakaṃ 

 puṇṇaṃ nadiṃ yena ca peyyamāhu jātaṃ  yavaṃ yena ca guyhamāhu
dūraṃ gataṃ yena ca avhayanti so tyāgato  handa ca bhuñja brāhmaṇa

 yato maṃ saratī rājā vāyasampi pahetave
haṃsā koñcā mayūrā ca  asatīyeva pāpiyāti
puṇṇanadījātakaṃ catutthaṃ

 215 kacchapajātakaṃ 

 avadhī  vata attānaṃ kacchapo byāharaṃ giraṃ 
suggahītasmiṃ kaṭṭhasmiṃ vācāya sakiyāvadhi

 etampi disvā naravīriyaseṭṭha vācaṃ pamuñce kusalaṃ nātivelaṃ
passasi bahubhāṇena kacchapaṃ byasanaṃ gatanti
kacchapajātakaṃ pañcamaṃ

 216 macchajātakaṃ 

 na māyamaggi tapati na sūlo sādhutacchito
yañca maṃ maññate macchī aññaṃ so ratiyā gato

 so  maṃ dahati rāgaggi cittaṃ cūpatapeti maṃ
jālino muñcathāyirā maṃ na kāme haññate kvacīti
macchajātakaṃ chaṭṭhaṃ

 217 seggujātakaṃ 

 sabbo  loko attamano ahosi akovidā gāmadhammassa seggu
komāri ko nāma  tavajja dhammo yaṃ tvaṃ gahitā pavane parodasi

 yo dukkhaphuṭṭhāya bhaveyya tāṇaṃ so me pitā dubbhi vane karoti
sā kassa kandāmi vanassa majjhe yo tāyitā so sahasaṃ karotīti
seggujātakaṃ sattamaṃ

 218 kūṭavāṇijajātakaṃ 

 saṭhassa  sāṭheyyamidaṃ sucintitaṃ paccoḍḍitaṃ paṭikūṭassa kūṭaṃ
phālañce khādeyyuṃ  mūsikā kasmā kumāraṃ kulalā na  hareyyuṃ

 kūṭassa  hi santi  kūṭakūṭā bhavati  cāpi nikatino nikatyā
dehi puttanaṭṭha phālanaṭṭhassa phālaṃ mā te puttamahāsi phālanaṭṭhoti
kūṭavāṇijajātakaṃ aṭṭhamaṃ

 219 garahitajātakaṃ 

 hiraññaṃ me suvaṇṇaṃ me esā rattiṃ divā kathā
dummedhānaṃ manussānaṃ ariyadhammaṃ apassataṃ

 dve dve gahapatayo gehe eko tattha amassuko
lambatthano veṇikato atho aṅkitakaṇṇako
kīto dhanena bahunā so taṃ vitudate jananti
garahitajātakaṃ navamaṃ

 220 dhammadhajajātakaṃ 

 sukhaṃ jīvitarūposi raṭṭhā vivanamāgato
so ekako rukkhamūle  kapaṇo viya jhāyasi

 sukhaṃ  jīvitarūposmi raṭṭhā vivanamāgato
so ekako rukkhamūle kapaṇo viya jhāyāmi
sataṃ  dhammaṃ anussaraṃti
dhammadhajajātakaṃ dasamaṃ
bīraṇathambhavaggo sattamo
tassuddānaṃ 
atha  bīraṇathambhavaro ca naṭo bharurājavaruttamapuṇṇanadī
bahubhāṇi aggipavane mūsikā sahalambatthano kapaṇena dasāti


 221 kāsāvajātakaṃ 

 anikkasāvo kāsāvaṃ yo vatthaṃ paridahissati 
apeto damasaccena na so kāsāvamarahati

 yo ca vantakasāvassa sīlesu susamāhito
upeto damasaccena sa ve kāsāvamarahatīti
kāsāvajātakaṃ paṭhamaṃ

 222 cūḷanandiyajātakaṃ 

 idaṃ  tadācariyavaco pārāsariyo yadabravi 
māsu tvaṃ akari  pāpaṃ yaṃ tvaṃ pacchā kataṃ tape

 yāni karoti puriso tāni attani passati
kalyāṇakārī kalyāṇaṃ pāpakārī ca pāpakaṃ
yādisaṃ vapate bījaṃ tādisaṃ harate phalanti
cūḷanandiyajātakaṃ dutiyaṃ

 223 puṭabhattajātakaṃ 

 name  namantassa bhaje bhajantaṃ kiccānukubbassa kareyya kiccaṃ
nānatthakāmassa kareyya atthaṃ asambhajantampi na sambhajeyya

 caje  cajantaṃ vanathaṃ na kayirā apetacittena na sambhajeyya
dijo dumaṃ khīṇaphalanti ñatvā aññaṃ samekkheyya mahā hi lokoti
puṭabhattajātakaṃ tatiyaṃ

 224 kumbhilajātakaṃ 

 yassete  caturo dhammā vānarinda yathā tava
saccaṃ dhammo dhiti cāgo diṭṭhaṃ so ativattati

 yassa cete na vijjanti guṇā paramabhaddakā
saccaṃ dhammo dhiti cāgo diṭṭhaṃ so nātivattatīti
kumbhilajātakaṃ catutthaṃ

 225 khantivaṇṇajātakaṃ 

 atthi me puriso deva sabbakiccesu byāvaṭo 
tassa cekoparādhatthi tattha tvaṃ kinti maññasi

 amhākampatthi puriso ediso idha vijjati
dullabho aṅgasampanno khantirasmāka ruccatīti
khantivaṇṇajātakaṃ pañcamaṃ

 226 kosiyajātakaṃ 

 kāle nikkhamanā sādhu nākāle sādhu nikkhamo
akālena hi nikkhamma ekakampi bahujjano
na kiñci atthaṃ joteti dhaṅkasenāva kosiyaṃ

 dhīro ca vidhividhānaññū paresaṃ vivarānugū
sabbāmitte  vasīkatvā kosiyova sukhī siyāti
kosiyajātakaṃ chaṭṭhaṃ

 227 gūthapāṇajātakaṃ 

 sūro  sūrena saṅgamma vikkantena pahārinā
ehi nāga nivattassu kiṃ nu bhīto palāyasi
passantu aṅgamagadhā mama tuyhañca vikkamaṃ

 na taṃ pādā vadhissāmi na dantehi na soṇḍiyā
mīḷhena taṃ vadhissāmi pūti haññatu pūtināti
gūthapāṇajātakaṃ sattamaṃ

 228 kāmanītajātakaṃ 

 tayo giriṃ antaraṃ kāmayāmi pañcālā kuruyo kekake ca 
tatuttariṃ  brāhmaṇa kāmayāmi tikiccha maṃ brāhmaṇa kāmanītaṃ

 kaṇhāhidaṭṭhassa karonti heke amanussapaviṭṭhassa  karonti paṇḍitā
na kāmanītassa karoti koci okkantasukkassa  hi kā tikicchāti
kāmanītajātakaṃ aṭṭhamaṃ

 229 palāyitajātakaṃ 

 gajaggameghehi hayaggamālibhi rathūmijātehi sarābhivassebhi 
tharuggahāvaṭṭa  daḷhappahāribhi parivāritā takkasilā samantato

 abhidhāvatha  cūpadhāvatha ca  vividhā vināditā  vadantibhi
vattatajja tumulo ghoso yathā vijjulatā jaladharassa gajjatoti 
palāyitajātakaṃ navamaṃ

 230 dutiyapalāyitajātakaṃ 

 dhajamaparimitaṃ anantapāraṃ duppasahaṃdhaṅkehi sāgaraṃva 
girimivaanilena duppasayho  duppasaho ahamajjatādisena

 mā  bāliyaṃ vilapi  na hissa tādisaṃ viḍayhase  na hi labhase nisedhakaṃ
āsajjasi gajamiva ekacārinaṃ yo taṃ padā naḷamiva pothayissatīti
dutiyapalāyitajātakaṃ dasamaṃ
kāsāvavaggo aṭṭhamo
tassuddānaṃ 
varavatthavaco  dumakhīṇaphalaṃ caturodhammavaraṃ purisuttama
dhaṅkamagadhā ca tayogirināma gajaggavaro dhajavarena dasāti


 231 upāhanajātakaṃ 

 yathāpi  kītā purisassupāhanā sukhassa atthāya dukhaṃ udabbahe
ghammābhitattā thalasā papīḷitā tasseva pāde purisassa khādare

 evameva  yo dukkulīno anariyo tammāka  vijjañca sutañca ādiya
tameva so tattha sutena khādati anariyo vuccati dupāhanūpamoti 
upāhanajātakaṃ paṭhamaṃ

 232 vīṇāguṇajātakaṃ 

 ekacintito yamattho bālo apariṇāyako
na hi khujjena vāmena bhoti saṅgantumarahasi

 purisūsabhaṃ maññamānā ahaṃ khujjamakāmayiṃ
soyaṃ saṃkuṭito seti chinnatanti yathā viṇāti 
vīṇāguṇajātakaṃ dutiyaṃ

 233 vikaṇṇajātakaṃ 

 kāmaṃ yahiṃ icchasi tena gaccha viddhosi mammamhi  vikaṇṇakena
hatosi bhattena suvāditena  lolo ca macche anubandhamāno

 evampi  lokāmisaṃ opatanto vihaññatī  cittavasānuvattī
so haññati ñātisakhāna majjhe macchānugo soriva suṃsumāroti 
vikaṇṇajātakaṃ tatiyaṃ

 234 asitābhūjātakaṃ 

 tvameva  dānimakara  yaṃ kāmo byagamā tayi
soyaṃ appaṭisandhiko kharachinnaṃva renukaṃ 

 atricchaṃ  atilobhena atilobhamadena ca
evaṃ hāyati atthamhā ahaṃva asitābhuyāti
asitābhūjātakaṃ catutthaṃ

 235 vacchanakhajātakaṃ 

 sukhā gharā vacchanakha sahiraññā sabhojanā
yattha bhutvā pivitvā ca sayeyyātha anussuko

 gharā nānīhamānassa gharā nābhaṇato musā
gharā nādinnadaṇḍassa paresaṃ anikubbato 
evaṃ chiddaṃ durabhisambhavaṃ  ko gharaṃ paṭipajjatīti
vacchanakhajātakaṃ pañcamaṃ

 236 bakajātakaṃ 

 bhaddako  vatayaṃ pakkhī dijo kumudasannibho
vūpasantehi pakkhehi mandamandova jhāyati

 nāssa sīlaṃ vijānātha anaññāya pasaṃsatha
amhe dijo na pāleti tena pakkhī na phandatīti
bakajātakaṃ chaṭṭhaṃ

 237 sāketajātakaṃ 

 ko  nu kho bhagavā hetu ekacce idha puggale
atīva hadayaṃ nibbāti cittañcāpi pasīdati

 pubbeva sannivāsena paccuppannahitena vā
evaṃ taṃ jāyate pemaṃ uppalaṃva yathodaketi
sāketajātakaṃ sattamaṃ

 238 ekapadajātakaṃ 

 iṅgha  ekapadaṃ tāta anekatthapadassitaṃ 
kiñci saṅgāhikaṃ brūsi yenatthe sādhayemase

 dakkheyyekapadaṃ tāta anekatthapadassitaṃ
tañca sīlena saññuttaṃ khantiyā upapāditaṃ
alaṃ  mitte sukhāpetuṃ amittānaṃ dukhāya cāti
ekapadajātakaṃ aṭṭhamaṃ

 239 haritamaṇḍūkajātakaṃ 

 āsīvisampi maṃ  santaṃ paviṭṭhaṃ kumināmukhaṃ
ruccate haritāmātā yaṃ maṃ khādanti macchakā

 vilumpateva puriso yāvassa upakappati
yadā caññe vilumpanti so vilutto vilumpatīti 
haritamaṇḍūkajātakaṃ navamaṃ

 240 mahāpiṅgalajātakaṃ 

 sabbo jano hiṃsito piṅgalena tasmiṃ mate paccayā  vedayanti
piyo nu te āsi akaṇhanetto kasmā nu tvaṃ rodasi dvārapāla

 na  me piyo āsi akaṇhanetto bhāyāmi paccāgamanāya tassa
ito gato hiṃseyya maccurājaṃ so hiṃsito āneyya puna idha

 daḍḍho vāhasahassehi sitto ghaṭasatehi so
parikkhatā  ca sā bhūmi mā bhāyi nāgamissatīti
mahāpiṅgalajātakaṃ dasamaṃ
upāhanavaggo navamo
tassuddānaṃ 
varupāhana khujja vikaṇṇakako asitābhuya pañcamavacchanakho
dija pemavaruttamaekapadaṃ kumināmukha piṅgalakena dasāti


 241 sabbadāṭhijātakaṃ 

 siṅgālo  mānathaddho ca parivārena atthiko
pāpuṇi mahatiṃ bhūmiṃ rājāsi sabbadāṭhinaṃ

 evameva manussesu yo hoti parivāravā
so hi tattha mahā hoti siṅgālo viya dāṭhinanti
sabbadāṭhijātakaṃ paṭhamaṃ

 242 sunakhajātakaṃ 

 bālo  vatāyaṃ sunakho yo varattaṃ  na khādati
bandhanā ca pamuñceyya asito ca gharaṃ vaje

 aṭṭhitaṃ  me manasmiṃ me atho me hadaye kataṃ
kālañca paṭikaṅkhāmi yāva passupatū jano 
sunakhajātakaṃ dutiyaṃ

 243 guttilajātakaṃ 

 sattatantiṃ sumadhuraṃ rāmaṇeyyaṃ avācayiṃ
so maṃ raṅgamhi avheti saraṇaṃ me hohi kosiya

 ahaṃ taṃ saraṇaṃ samma  ahamācariyapūjako
na taṃ jayissati sisso sissamācariya jessasīti
guttilajātakaṃ tatiyaṃ

 244 vigaticchajātakaṃ 

 yaṃ passati na taṃ icchati yañca na passati taṃ kiricchati
maññāmi ciraṃ carissati na hi taṃ lacchati yaṃ sa icchati

 yaṃ labhati na tena tussati yañca pattheti laddhaṃ hīḷeti
icchā hi anantagocarā vigaticchāna  namo karomaseti
vigaticcha  jātakaṃ catutthaṃ

 245 mūlapariyāyajātakaṃ 

 kālo  ghasati bhūtāni sabbāneva sahattanā
yo ca kālaghaso bhūto sa bhūtapacaniṃ paci

 bahūni narasīsāni lomasāni brahāni ca
gīvāsu paṭimukkāni kocidevettha kaṇṇavāti
mūlapariyāyajātakaṃ pañcamaṃ

 246 bālovādajātakaṃ 

 hantvā chetvā  vadhitvā ca deti dānaṃ asaññato
edisaṃ bhattaṃ bhuñjamāno sa pāpamupalimpati 

 puttadārampi  ce hantvā deti dānaṃ asaññato
bhuñjamānopi sappañño na pāpamupalimpatīti
bālovādajātakaṃ chaṭṭhaṃ

 247 pādañjalījātakaṃ 

 addhā pādañjalī sabbe paññāya atirocati
tathā hi oṭṭhaṃ bhañjati uttariṃ nūna passati

 nāyaṃ dhammaṃ adhammaṃ vā atthānatthañca bujjhati
aññatra  oṭṭhanibbhogā nāyaṃ jānāti kiñcananti
pādañjalījātakaṃ sattamaṃ

 248 kiṃsukopamajātakaṃ 

 sabbehi kiṃsuko diṭṭho kiṃnvettha vicikicchatha
na hi sabbesu ṭhānesu sārathī paripucchito

 evaṃ sabbehi ñāṇehi yesaṃ dhammā ajānitā
te ve dhammesu kaṅkhanti kiṃsukasmiṃva bhātaroti
kiṃsukopamajātakaṃ aṭṭhamaṃ

 249 sālakajātakaṃ 

 ekaputtako  bhavissasi tvañca no hessasi issaro kule
oroha dumasmā sālaka ehi dāni gharakaṃ vajemase

 nanu maṃ suhadayoti  maññasi yañca maṃ hanasi veḷuyaṭṭhiyā
pakkambavane ramāmase gaccha tvaṃ gharakaṃ yathāsukhanti
sālakajātakaṃ navamaṃ

 250 kapijātakaṃ 

 ayaṃ  isī upasamasaṃyame rato sa tiṭṭhati  sisirabhayena aṭṭito
handa ayaṃ pavisatumaṃ agārakaṃ vinetu sītaṃ darathañca kevalaṃ

 nāyaṃ isī upasamasaṃyame rato kapī ayaṃ dumavarasākhagocaro
so dūsako rosako cāpi jammo sacevajemampi  dūseyyagāranti 
kapijātakaṃ dasamaṃ
siṅgālavaggo dasamo
tassuddānaṃ 
atha rājā siṅgālavaro sunakho tathā kosiya icchati kālaghaso
atha dānavaroṭṭhapi sārathinā punambavanañca sisirakapi dasāti
atha vagguddānaṃ 
daḷhañca  vaggaṃ aparena santhavaṃ kalyāṇavaggāsadiso ca rūhakaṃ
nataṃdaḷha bīraṇathambhakaṃ puna kāsāvupāhana siṅgālakena dasāti
dukanipātaṃ niṭṭhitaṃ
