12. Dvādasamo paricchedo
Paññattiniddesavaṇṇanā
Saṅkhāyatīti saṅkhā, kathīyatīti attho. Kinti kiṃ iti kathīyati. ‘‘Aha’’nti ‘‘mama’’nti kathīyati.
Tajjāpaññattīti tassa cakkhusotādikassa anurūpavasena jātā paññattīti attho.
Ekassavāti ekassa nāmadhammassa ‘‘accho’’ti nāmaṃ gahetvā bahūnaṃ nāmadhammānaṃ ‘‘accho’’ti nāmaṃ gahetvā. Samūhamevāti nāmadhammānaṃ samūhaṃ eva.
Gahito pubbe saṅketo etenāti gahitapubbasaṅketaṃ. Kiṃ taṃ? Manodvārāvajjanajavanaviññāṇaṃ. Tena gahitāya paññattiyā viññāyati ‘‘sattā’’ti ‘‘kammajā’’ti kathīyati.
Itthī  ca puriso ca itthipurisā, te ādayo yesaṃ te itthipurisādayo, tesaṃ.
778.Tatiyā koṭīti tatiyo koṭṭhāso.
Iti abhidhammāvatāraṭīkāya
Paññattiniddesavaṇṇanā niṭṭhitā.
Dvādasamo paricchedo.
