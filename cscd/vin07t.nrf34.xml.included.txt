

 vattakkhandhake pattharitabbanti ātape pattharitabbaṃ pāḷiyaṃ abhivādāpetabboti vandanatthāya vassaṃ pucchanena navako sayameva vandatīti vuttaṃ nilloketabboti oloketabbo
āgantukavattakathāvaṇṇanā niṭṭhitā

 yathābhāganti ṭhapitaṭṭhānaṃ anatikkamitvā mañcapīṭhādiṃ papphoṭetvā pattharitvā upari paccattharaṇaṃ datvā dānampi senāsanapaññāpanamevāti dassento āha papphoṭetvā hi pattharituṃ pana vaṭṭatiyevāti
āvāsikavattakathāvaṇṇanā niṭṭhitā

pañcame nisinneti anumodanatthāya nisinne na mahātherassa bhāro hotīti anumodakaṃ āgametuṃ na bhāro ajjhiṭṭhova āgametabboti attanā ajjhiṭṭhehi bhikkhūhi anumodanteyeva nisīditabbanti attho
anumodanavattakathāvaṇṇanā niṭṭhitā

manussānaṃparivisanaṭṭhānanti yattha antovihārepi manussā saputtadārā āvasitvā bhikkhū netvā bhojenti āsanesu satīti nisīdanaṭṭhānesu  santesu idaṃ bhante āsanaṃ uccanti āsanne samabhūmibhāge paññattaṃ therāsanena samakaṃ āsanaṃ sandhāya vuttaṃ therāsanato pana uccatare āpucchitvāpi nisīdituṃ na vaṭṭati yadi taṃ āsannampi nīcataraṃ hoti anāpucchāpi nisīdituṃ vaṭṭati mahātherasseva āpattīti āsanena paṭibāhanāpattiyā āpatti avattharitvāti pārutasaṅghāṭiṃ avattharitvā anukkhipitvāti attho
pāḷiyaṃ ubhohi hatthehi odano paṭiggahetabboti idaṃ hatthatale vā pacchipiṭṭhiādidussaṇṭhitādhāre vā pattaṃ ṭhapetvā odanassa gahaṇakāle pattassa apatanatthāya vuttaṃ susajjite pana ādhāre pattaṃ ṭhapetvā ekena hatthena taṃ parāmasitvāpi odanaṃ paṭiggahetuṃ vaṭṭati eva ubhohi hatthehi udakaṃ paṭiggahetabbanti etthāpi eseva nayo
hatthadhovanaudakanti bhojanāvasāne udakaṃ tenāha pānīyaṃ pivitvā hatthā dhovitabbāti tena pariyosāne dhovanameva paṭikkhittaṃ bhojanantare pana pānīyapivanādinā nayena hatthaṃ dhovitvā puna bhuñjituṃ vaṭṭatīti dasseti potthakesu pana pānīyaṃ pivitvā hatthā na dhovitabbāti likhanti taṃ purimavacanena na sameti pariyosāne udakasseva hatthadhovanaudakanti vuttattā sace manussā dhovatha bhantetiādi niṭṭhitabhattaṃ nisinnaṃ theraṃ sandhāya vuttaṃ dhure dvārasamīpe
bhattaggavattakathāvaṇṇanā niṭṭhitā

 pāḷiyaṃ ṭhāpeti vāti tiṭṭha bhanteti vadanti
atthi bhante nakkhattapadānīti nakkhattapadavisayāni ñātāni atthi assayujādinakkhattaṃ jānāthāti adhippāyo tenāha na jānāma āvusoti atthi bhante  disābhāganti etthāpi eseva nayo kenajja bhante yuttanti kena nakkhattena cando yuttoti attho
aṅgaṇeti  abbhokāse evameva paṭipajjitabbanti uddesadānādi āpucchitabbanti dasseti
nibaddhagamanatthāyāti attanova nirantaragamanatthāya ūhaditāti ettha hadadhātussa vaccavissajjanatthatāyāha bahi vaccamakkhitāti
piṇḍacārikavattakathādivaṇṇanā niṭṭhitā
vattakkhandhakavaṇṇanānayo niṭṭhito
