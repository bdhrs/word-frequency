Soḷasama pariccheda
Cetiyapabbatavihāra paṭiggahako
1.
 Pure  caritvā piṇḍāya, karitvā janasaṅgahaṃ;
Rājagehamhi bhuñjanto, kārento rājasaṅgahaṃ.
2.
 Chabbasadivase thero, mahāmeghavane vasī;
Āsaḷhasukkapakkhassa, terase divase pana.
3.
 Rājagehamhi bhuñjitvā, mahārañño mahāmati;
Mahā’ppamādasuttantaṃ, desayitvā tato ca so.
4.
 Vihārakaraṇaṃ icchaṃ, tattha cetiyapabbate;
Nikkhamma purimadvārā, agā cetiyapabbataṃ.
5.
 Theraṃ tattha gataṃ sutvā, rathaṃ āruyha bhūpati;
Deviyo dve ca ādāya, therassānupadaṃ akā.
6.
 Therā nāgacatukkamhi, nahātvā rahade tahiṃ;
Pabbatārohaṇatthāya, aṭṭhaṃsu paṭipāṭiyā.
7.
 Rājā rathā tado’ruyha, sabbe there’bhivādayi;
Uṇhe kilante kiṃrāja, āgatosī’ti ahute.
8.
 Tumhākaṃ gamanāsaṅkī, āgatomhī’ti bhāsite;
Idheva vassaṃ vasituṃ, āgatamhā’ti bhāsiya.
9.
 Tassūpanāyikaṃ thero, khandhakaṃ khandhakovido;
Kathesi rañño taṃ sutvā, bhāgineyyo ca rājino.
10.
 Mahāriṭṭho mahāmacco, pañcapaññāsabhātuhi;
Saddhiṃ jeṭṭhakaniṭṭhehi, rājānamabhito ṭhito.
11.
 Yācitvā tadahu ceva, pabbajuṃ therasantike;
Pattārahattaṃ sabbepi, te khuragge mahāmatī.
12.
 Kantakacetiyaṭhāne, parito tadaheva so;
Kammāni ārabhāpetvā, leṇāni aṭṭhasaṭṭhiyo.
13.
 Agamāsi  puraṃ rājā, therā tattheva te vasuṃ;
Kāle piṇḍāya nagaraṃ, pavisantā’nukampakā.
14.
 Niṭṭhite leṇakammamhi, āsaḷhipuṇṇamāsiyaṃ;
Gantvā adāsi therānaṃ, rājā vihāradakkhiṇaṃ.
15.
 Dvattiṃsamāḷakānañca, vihārassa ca tassa kho;
Sīmaṃ sīmātigo thero, bandhitvā tadaheva so.
16.
 Tesaṃ pabbajjāpekkhānaṃ, akāsi upasampadaṃ;
Sabbesaṃ sabbapaṭhamaṃ, baddhe tumbarumāḷake.
17.
 Ete dvāsaṭṭhi arahanto, sabbe cetiyapabbate;
Tattha vassaṃ upagantvā, akaṃsu rājasaṅgahaṃ.
18.
 Devamanussagaṇagaṇitaṃ taṃ,
Tañca gaṇaṃ guṇavitthatakittiṃ;
Yānamupacca ca mānayamānā,
Puññacayaṃ vipulaṃ akariṃsūti.
Sujanapasādasaṃvegatthāya kate mahāvaṃse
Cetiyapabbatavihārapaṭiggahako nāma
Soḷasamo paricchedo.
