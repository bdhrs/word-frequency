


 parinibbute  bhagavati atthadassīnaruttame
chattātichattaṃ  kāretvā thūpamhi abhiropayiṃ

 kālena kālamāgantvā namassiṃ lokanāyakaṃ 
pupphacchadanaṃ katvāna chattamhi abhiropayiṃ

 sattarase kappasate devarajjamakārayiṃ
manussattaṃ na gacchāmi thūpapūjāyidaṃ phalaṃ

 paṭisambhidā catasso vimokkhāpi ca aṭṭhime
chaḷabhiññā sacchikatā kataṃ buddhassa sāsanaṃ
itthaṃ sudaṃ āyasmā atichattiyo  thero imā gāthāyo abhāsitthāti



 nibbute  lokanāthamhi dhammadassīnarāsabhe
āropesiṃ dhajatthambhaṃ buddhaseṭṭhassa cetiye

 nisseṇiṃ māpayitvāna thūpaseṭṭhaṃ samāruhiṃ
jātipupphaṃ gahetvāna thūpamhi abhiropayiṃ

 aho  buddho aho dhammo aho no satthu sampadā
duggatiṃ nābhijānāmi thūpapūjāyidaṃ phalaṃ

 catunnavutito kappe thūpasīkhasanāmakā
soḷasāsiṃsu rājāno cakkavattī mahabbalā

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā thambhāropako thero imā gāthāyo abhāsitthāti



 nibbute lokanāthamhi piyadassīnaruttame
pasannacitto sumano muttāvedimakāsahaṃ

 maṇīhi parivāretvā akāsiṃ vedimuttamaṃ
vedikāya mahaṃ katvā tattha kālaṅkato ahaṃ

 yaṃ yaṃ yonupapajjāmi devattaṃ atha mānusaṃ
maṇī dhārenti ākāse puññakammassidaṃ phalaṃ

 soḷasito kappasate maṇippabhāsanāmakā
chattiṃsāsiṃsu  rājāno cakkavattī mahabbalā

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā vedikārako thero imā gāthāyo abhāsitthāti



 padumuttaro  nāma jino lokajeṭṭho narāsabho
jalitvā aggikkhandhova sambuddho parinibbuto

 nibbute ca mahāvīre thūpo vitthāriko ahu
dūratova  upaṭṭhenti dhātugehavaruttame

 pasannacitto sumano akaṃ candanavedikaṃ
dissati thūpakhandho ca  thūpānucchaviko tadā

 bhave  nibbattamānamhi devatte atha mānuse
omattaṃ me na passāmi pubbakammassidaṃ phalaṃ

 pañcadasakappasate  ito aṭṭha janā ahuṃ
sabbe samattanāmā te cakkavattī mahabbalā

 paṭisambhidā catasso kataṃ buddhassa sāsanaṃ
itthaṃ  sudaṃ āyasmā saparivāriyo thero imā gāthāyo abhāsitthāti



 nibbute lokamahite  āhutīnaṃ paṭiggahe
siddhatthamhi bhagavati mahāthūpamaho ahu

 mahe pavattamānamhi siddhatthassa mahesino
umāpupphaṃ  gahetvāna thūpamhi abhiropayiṃ

 catunnavutito kappe yaṃ pupphamabhiropayiṃ
duggatiṃ nābhijānāmi thūpapūjāyidaṃ  phalaṃ

 ito ca navame kappe somadevasanāmakā
pañcāsītisu rājāno cakkavattī mahabbalā

 paṭisambhidā catasso kataṃ buddhassa sāsanaṃ
itthaṃ sudaṃ āyasmā umāpupphiyo thero imā gāthāyo abhāsitthāti



 anomadassīmunino  bodhivedimakāsahaṃ
sudhāya piṇḍaṃ datvāna pāṇikammaṃ akāsahaṃ

 disvā  taṃ sukataṃ kammaṃ anomadassī naruttamo
bhikkhusaṅghe ṭhito satthā imaṃ gāthaṃ abhāsatha

 iminā sudhakammena cetanāpaṇidhīhi ca
sampattiṃ anubhotvāna dukkhassantaṃ karissati

 pasannamukhavaṇṇomhi  ekaggo susamāhito
dhāremi antimaṃ dehaṃ sammāsambuddhasāsane

 ito kappasate āsiṃ paripuṇṇe anūnake 
rājā sabbaghano nāma cakkavattī mahabbalo

 paṭisambhidā catasso kataṃ buddhassa sāsanaṃ
itthaṃ sudaṃ āyasmā anulepadāyako thero imā gāthāyo abhāsitthāti



 uttaritvāna  nadikaṃ vanaṃ gacchati cakkhumā
tamaddasāsiṃ sambuddhaṃ siddhatthaṃ varalakkhaṇaṃ

 kudāla  piṭakamādāya samaṃ katvāna taṃ pathaṃ
satthāraṃ abhivādetvā sakaṃ cittaṃ pasādayiṃ

 catunnavutito kappe yaṃ kammamakariṃ tadā
duggatiṃ nābhijānāmi maggadānassidaṃ phalaṃ

 sattapaññāsakappamhi eko āsiṃ janādhipo
nāmena suppabuddhoti nāyako so narissaro

 paṭisambhidā catasso kataṃ buddhassa sāsanaṃ
itthaṃ sudaṃ āyasmā maggadāyako thero imā gāthāyo abhāsitthāti



 yānakāro  pure āsiṃ dārukamme susikkhito
candanaṃ phalakaṃ katvā adāsiṃ lokabandhuno

 pabhāsati  idaṃ byamhaṃ suvaṇṇassa sunimmitaṃ
hatthiyānaṃ assayānaṃ dibbayānaṃ upaṭṭhitaṃ

 pāsādā  sivikā ceva nibbattanti yadicchakaṃ
akkhubbhaṃ  ratanaṃ mayhaṃ phalakassa idaṃ phalaṃ

 ekanavutito kappe phalakaṃ yamahaṃ dadiṃ
duggatiṃ nābhijānāmi phalakassa idaṃ phalaṃ

 sattapaññāsakappamhi caturo nimmitāvhayā
sattaratanasampannā cakkavattī mahabbalā

 paṭisambhidā catasso kataṃ buddhassa sāsanaṃ
itthaṃ sudaṃ āyasmā phalakadāyako thero imā gāthāyo abhāsitthāti



 sumedho nāma nāmena sayambhū aparājito
vivekamanubrūhanto ajjhogahi mahāvanaṃ

 saḷalaṃ pupphitaṃ disvā ganthitvāna  vaṭaṃsakaṃ
buddhassa abhiropesiṃ sammukhā lokanāyakaṃ

 tiṃsakappasahassamhi  yaṃ pupphamabhiropayiṃ
duggatiṃ nābhijānāmi buddhapūjāyidaṃ phalaṃ

 ūnavīse kappasate soḷasāsuṃ sunimmitā
sattaratanasampannā cakkavattī mahabbalā

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā vaṭaṃsakiyo thero imā gāthāyo abhāsitthāti



 sumedhassa  bhagavato lokajeṭṭhassa tādino
pallaṅko hi mayā dinno sauttarasapacchado

 sattaratanasampanno  pallaṅko āsi so tadā
mama saṅkappamaññāya nibbattati sadā mama

 tiṃsakappasahassamhi pallaṅkamadadiṃ tadā
duggatiṃ nābhijānāmi pallaṅkassa idaṃ phalaṃ

 vīsakappasahassamhi suvaṇṇābhā tayo janā
sattaratanasampannā cakkavattī mahabbalā

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā pallaṅkadāyako thero imā gāthāyo abhāsitthāti


tassuddānaṃ 
chattaṃ thambho ca vedi ca parivārumapupphiyo
anulepo ca maggo ca phalako ca vaṭaṃsako
pallaṅkadāyī ca gāthāyo chappaññāsa pakittitāti
