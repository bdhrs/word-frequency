

idāni  rūpamabyākataṃ bhājetabbaṃ tañca kenaci samayavavatthānaṃ katvā na sakkā bhājetuṃ na hi rūpassa cittuppādena samayavavatthānaṃ sakkā kātuṃ acittasamuṭṭhānasabbhāvato cittasamuṭṭhānassa ca anekacittasamuṭṭhānatāya rūpasamuṭṭhāpakacittānañca kesañci katthaci asamuṭṭhāpanatāya vavatthānābhāvato viññattidvayavajjitassa rūpassa acittasahabhubhāvato ca na ca rūpānaṃ upasampajja viharaṇena samayavavatthānaṃ yujjati mahaggatappamāṇānaṃ jhānānaṃ viya rūpānaṃ upasampajja vihātabbatābhāvā upādārūpehi ca na yujjati tesaṃ sahajātādipaccayabhāvena appavattanato nāpi mahābhūtehi yujjati kesañci mahābhūtānaṃ kehici upādārūpehi vinā pavattito asamānakālānañca sabbhāvato na hi yasmiṃ samaye pathavīdhātu uppannā hoti tasmiṃ samaye cakkhāyatanaṃ hotīti sakkā vattuṃ sotādinissayabhūtāya pathaviyā cittādisamuṭṭhānāya ca saha cakkhāyatanassa abhāvā evaṃ sotāyatanādīsupi yojetabbaṃ
mahābhūtehi asamānakālāni viññattiupacayādīnipi tasmiṃ samaye hontīti na sakkā vattunti ekasmiñca kāle anekāni kalāpasahassāni uppajjanti pavattanti ca na arūpadhammānaṃ viya rūpānaṃ kalāpadvayasahābhāvo atthi ekasmiñca kalāpe vattamāne eva aññassa nirodho aññassa cuppatti hotīti sabbathā rūpābyākataṃ samayavavatthānaṃ katvā na sakkā vibhajituṃ ekakādīhi pana nayehi na hetuādinā sabhāvena vibhajituṃ sakkāti tathā vibhajanatthaṃ cittuppādakaṇḍe tāva avibhattaṃ abyākataṃ atthīti dassetuṃ samayavavatthānena vinā abyākatassa sabhāvatoyeva niddese ekadesaṃ niddisitvā nigamanakaraṇassa anupapattito ca  vibhattañca avibhattañca sabbaṃ saṅgaṇhanto āha katame dhammā abyākatā kusalā asaṅkhatā ca dhātu ime dhammā abyākatāti avibhatte hi vibhajitabbe dassite vibhajanaṃ yuttaṃ ñātuṃ icchāya uppāditāyāti ettha pana vipākakiriyābyākataṃ vibhattattā  na vibhajitabbaṃ asaṅkhatā ca dhātu bhedābhāvato yaṃ panettha bhedayuttattā avibhattattā ca vibhajitabbaṃ taṃ vibhajanto āha tattha katamaṃ sabbaṃ rūpantiādi ayamettha pāḷiyojanā
nayaṃ dassetvāti ettha heṭṭhā gahaṇameva nayadassanaṃ taṃ vipākesu katvā viññātattā kiriyābyākatesu nissaṭṭhaṃ kāmāvacarādibhāvena vattabbassa kiriyābyākatassa vā dassanaṃ taṃ katvā kāmāvacarātiādikaṃ gahetvā vuttattā nissaṭṭhaṃ pañcavīsati rūpānīti pāḷiyaṃ vuttāni dasāyatanāni pañcadasa ca sukhumarūpāni upacayasantatiyo vā ekanti katvā hadayavatthuñca channavutīti cakkhādidasakā satta utusamuṭṭhānādayo tayo aṭṭhakā utucittajā dve saddā ca kalāpabhāvena pavattarūparūpāni rūpakoṭṭhāsāti vuttāni rūpakalāpakoṭṭhāsabhāvato koṭṭhāsāti ca aṃsā avayavāti attho koṭṭhanti vā sarīraṃ tassa aṃsā kesādayo koṭṭhāsāti aññepi avayavā koṭṭhāsā viya koṭṭhāsā nibbānaṃ nippadesato gahitanti sopādisesanirupādisesarāgakkhayādiasaṅkhatādivacanīyabhāvena bhinnaṃ nippadesato gahitaṃ atthato hi ekāva asaṅkhatā dhātūti
sabbanti sakalaṃ cakkavāḷaṃ parimaṇḍalaṃ parimaṇḍalasaṇṭhānaṃ parikkhepato chattiṃsa satasahassāni dasa ceva sahassāni aḍḍhacatutthāni ca yojanasatāni hontīti attho ettha ca vaṭṭaṃ parimaṇḍalanti vuttaṃ cattāri nahutānīti cattālīsa sahassāni nagavhayāti nagāti avhātabbā nagasaddanāmāti attho
devadānavādīnaṃ tigāvutādisarīravasena mahantāni pātubhūtāni tatthāyaṃ vacanattho  bhūtāni jātāni nibbattāni mahantāni mahābhūtānīti anekacchariyadassanena anekābhūtavisesadassanavasena ca māyākāro mahanto bhūtoti mahābhūto yakkhādayo jātivaseneva mahantā bhūtāti mahābhūtā niruḷho vā ayaṃ mahābhūtasaddo tesu daṭṭhabbo pathaviyādayo pana mahābhūtā viya mahābhūtā bhūtasaddassa ubhayaliṅgattā napuṃsakatā katā mahāparihāratoti  ettha vacanatthaṃ vadanto āha mahantehi bhūtāni mahāparihārānivā bhūtānīti tattha pacchimatthe purimapade uttarapadassa parihārasaddassa lopaṃ katvā mahābhūtānīti vuccanti
accimatoti aggissa koṭisatasahassaṃ ekaṃ koṭisatasahassekaṃ cakkavāḷanti taṃ sabbaṃ āṇākkhettavasena ekaṃ katvā voharanti vilīyati khārodakena vikīratīti viddhaṃsati upādinnakesu vikāraṃ dassento patthaddhotiādimāha kaṭṭhamukhena vāti vāsaddo upamattho yathā kaṭṭhamukhasappena daṭṭho patthaddho hoti evaṃ pathavīdhātuppakopena so kāyo kaṭṭhamukheva hoti kaṭṭhamukhamukhagato viya patthaddho hotīti attho atha vā vāsaddo evasaddassatthe pathavīdhātuppakopenāti etassa ca parato āharitvā veditabbo tatrāyamattho  kaṭṭhamukhena daṭṭhopi kāyo pathavīdhātuppakopeneva patthaddho hoti tasmā pathavīdhātuyā aviyutto so kāyo sabbadā kaṭṭhamukhamukhagato viya hotīti atha vā aniyamattho vāsaddo tatrāyamattho  kaṭṭhamukhena daṭṭho kāyo patthaddho hoti vā na vā hoti mantāgadavasena pathavīdhātuppakopena pana mantāgadarahito so kāyo kaṭṭhamukhamukhagato viya hoti ekantapatthaddhoti pūtiyoti kuthito mahāvikārāni bhūtānīti mahāvikārāni jātāni vijjamānānīti vā attho ettha ca purimapade uttarapadassa vikārasaddassa lopaṃ katvā mahābhūtānīti vuttāni
pathavītiādinā sabbalokassa pākaṭānipi vipallāsaṃ muñcitvā yathāsabhāvato pariggayhamānāni mahantena vāyāmena vinā na pariggayhantīti pākaṭānipi duviññeyyasabhāvattā mahantānīti vuccanti tāni hi suviññeyyāni amahantānīti gahetvā ṭhito tesaṃ duppariggahitataṃ disvā aho mahantāni etānīti pajānāti upādāyāti etena viññāyamānā pacchimakālakiriyā pavattīti katvā pavattarūpanti vuttaṃ evañhi upādāyāti etena paṭiccasamuppannatā vuttā hotīti atha vā upādāyati nissayatīti upādāyaṃ upādāyameva rūpaṃ upādāyarūpaṃ aññanissayassa ekantanissitassa rūpassetaṃ adhivacanaṃ taṃ pana na sattassa nāpi vedanādino tadabhāvepi bhāvatoti dassetuṃ catunnaṃ mahābhūtānantiādimāha bhavati hi nissayarūpānaṃ sāmibhāvoti

 pakiṇṇakadukesu  ajjhattikadukaṃ muñcitvā añño sabbadukehi tikavasena yojanaṃ gacchanto natthi viññattiduko ca yojanaṃ na gacchatīti sabbadukayogīsu ādibhūtaṃ ajjhattikadukameva gahetvā sesehi sabbadukehi yojetvā tikā vuttā sakkā hi etena nayena aññesampi dukānaṃ dukantarehi labbhamānā tikayojanā viññātunti

 catukkesu ekantacittasamuṭṭhānassa viññattidvayabhāvato viññattidukādīhi samānagatiko cittasamuṭṭhānadukoti tena saha upādādukassa yojanāya labbhamānopi catukko na vutto tathā sanidassanadukādīnaṃ tena tassa ca oḷārikadūradukehi yojanāya labbhamānā na vuttā dhammānaṃ vā sabhāvakiccāni bodhetabbākārañca yāthāvato jānantena bhagavatā tena aññesaṃ tassa ca aññehi yojanā na katāti kiṃ ettha kāraṇapariyesanāya addhā sā yojanā na kātabbā yato bhagavatā na katāti veditabbā aññe pana pakiṇṇakadukā aññehi pakiṇṇakadukehi yojetuṃ yuttā tehi yojitā eva vatthudukādīsu pana sotasamphassārammaṇadukādayo vajjetvā aññehi ārammaṇabāhirāyatanādilabbhamānadukehi upādinnakadukassa upādinnupādāniyadukassa ca yojanāya catukkā labbhanti cittasamuṭṭhānadukassa ca sabbārammaṇabāhirāyatanādilabbhamānadukehi avasesehi pana tesaṃ aññesañca sabbavatthudukādīhi yojanāya na labbhantīti veditabbā
uddesavaṇṇanā niṭṭhitā


 avijjamānavibhāgassa vibhāgābhāvadassanameva niddeso nicchayakaraṇato tasmā sabbaṃ  rūpaṃ na hetumevātiādinā vibhāgābhāvāvadhāraṇena  evasaddena niddesaṃ karoti hetuhetūti mūlahetu hetupaccayahetūti vā ayamattho mahābhūtā hetūti ayamevattho mahābhūtā paccayoti etenapi vuttoti hetupaccayasaddānaṃ samānatthattā paccayo eva hetu paccayahetu yo ca rūpakkhandhassa hetu so eva tassa paññāpanāya hetūti vutto tadabhāve abhāvato atītānāgatapaccuppannānaṃ kammasamādānānaṃ ṭhānaso hetuso vipākanti ettha vijjamānesupi aññesu paccayesu iṭṭhāniṭṭhavipākaniyāmakattā uttamaṃ padhānaṃ kusalākusalaṃ gatiupadhikaālapayogasampattivipattiṭṭhānanipphāditaṃ iṭṭhāniṭṭhārammaṇañca kammamiva padhānattā hetūti vuttanti iminā adhippāyena kammārammaṇāni uttamahetūti vuttāni vakkhati ca gatiupadhikālapayogā vipākassa ṭhānaṃ kammaṃ hetūti idha pana kammamiva uttamattā ārammaṇampi hetuvacanaṃ arahatīti uttamahetūti vuttaṃ saṅkhārānanti puññābhisaṅkhārādīnaṃ avijjā sādhāraṇapaccayattā hetūti vuttā pharatīti gacchati pāpuṇāti paṭikkhepaniddesoti idaṃ mātikāya āgatapaṭikkhepavasena vuttaṃ idha pana mātikāya na hetupadādisaṅgahitatā ca rūpassa vuttā taṃtaṃsabhāvattā avadhāritatā ca anaññasabhāvato
rūpīduke rūpīpadameva idha rūpanti vuttaṃ tena rūpīrūpapadānaṃ ekatthatā siddhā hoti ruppanalakkhaṇayuttasseva rūpīrūpabhāvato uppannaṃ chahi viññāṇehi viññeyyanti arūpato vidhuraṃ rūpassa sabhāvaṃ dasseti na hi arūpaṃ uppannaṃ chahi viññāṇehi viññeyyaṃ yathā rūpaṃ tena rūpaṃ uppannaṃ chahi viññāṇehi viññeyyaṃ na arūpanti arūpato nivattetvā rūpe eva etaṃ sabhāvaṃ niyameti na rūpaṃ etasmiṃ sabhāve atthi hi rūpaṃ atītānāgataṃ yaṃ uppannaṃ chahi viññāṇehi viññeyyasabhāvaṃ na hotīti etameva ca niyamaṃ puna evasaddena niyameti yathāvutto niyamo rūpe atthi eva arūpe viya na natthīti atha vā sabbaṃ rūpanti bhūtupādāyarūpaṃ kālabhedaṃ anāmasitvā sabbanti vuttaṃ taṃ sabbaṃ arūpehi samānaviññeyyasabhāvaṃ atītānāgataṃ nivattetuṃ uppannanti etena viseseti taṃ uppannaṃ sabbaṃ rūpaṃ chahi viññāṇehi viññeyyamevāti attho
nanu evaṃ rūpāyatanassapi sotaviññāṇādīhi viññeyyatā āpajjatīti nāpajjati rūpaṃ sabbaṃ sampiṇḍetvā ekantalakkhaṇadassanavasena ekībhāvena  gahetvā arūpato vidhurassa chahi viññāṇehi viññeyyasabhāvassa dassanato paccuppannarūpameva chahi viññāṇehi viññeyyanti  etasmiṃ pana niyame sabbaṃ rūpanti etthāyaṃ viññeyyabhāvaniyamo na vutto atha kho paccuppannanti sabbarūpassa ekantalakkhaṇaniyamo dassito na siyā pāḷiyañca viññeyyamevāti evakāro vutto na uppannamevāti tasmā uppannasseva manoviññeyyaniyamāpatti natthīti kiṃ sotapatitattena tasmā vuttanayenattho yojetabbo
kathaṃvidhanti guṇehi kathaṃ saṇṭhitaṃ ñāṇameva ñāṇavatthu samānajātikānaṃ saṅgaho samānajātiyā vā saṅgaho sajātisaṅgaho sañjāyanti etthāti sañjāti sañjātiyā saṅgaho sañjātisaṅgaho sañjātidesena saṅgahoti attho aññamaññopakāravasena avippayogena ca samādhidese jātā sammāsatiādayo samādhikkhandhe saṅgahitā yattha ca satiādisahāyavato samādhissa attano kiccakaraṇaṃ so cittuppādo samādhideso sammāsaṅkappassa ca appanābhāvato paṭivedhasadisaṃ kiccanti samānena paṭivedhakiccena diṭṭhisaṅkappā paññakkhandhe saṅgahitā
rūpavibhattiekakaniddesavaṇṇanā niṭṭhitā


 apparajakkhādisattasamūhadassanaṃ buddhacakkhu chasu asādhāraṇañāṇesu indriyaparopariyattañāṇaṃ daṭṭhabbaṃ sabbasaṅkhatāsaṅkhatadassanaṃ samantacakkhu dukkhaṃ pariññeyyaṃ pariññātanti  evamādinā ākārena pavattaṃ ñāṇadassanaṃ ñāṇacakkhu tampi purimadvayamiva kāmāvacaraṃ catusaccadhammadassanaṃ dhammacakkhu upatthambhabhūtā catusamuṭṭhānikarūpasantatiyo sambhārā saha sambhārehi sasambhāraṃ sambhāravantaṃ sambhavoti āpodhātumeva sambhavasambhūtamāha saṇṭhānanti vaṇṇāyatanameva parimaṇḍalādisaṇṭhānabhūtaṃ tesaṃ pana visuṃ vacanaṃ tathābhūtānaṃ atathābhūtānañca āpodhātuvaṇṇāyatanānaṃ  yathāvutte maṃsapiṇḍe vijjamānattā cuddasasambhāro hi maṃsapiṇḍo sambhavassa catudhātunissitehi  saha vuttassa dhātuttayanissitatā yojetabbā āpodhātuvaṇṇāyatanānameva vā sambhavasaṇṭhānābhāvā visuṃ vuttāti catudhātunissitatā ca na virujjhati yaṃ maṃsapiṇḍaṃ setādinā sañjānanto na pasādacakkhuṃ sañjānāti patthiṇṇatādivisesaṃ vattukāmo pathavīpi atthītiādi vuttampi vadati
sarīrasaṇṭhānuppattidesabhūteti etena avasesaṃ kaṇhamaṇḍalaṃ paṭikkhipati snehamiva sattakkhipaṭalāni byāpetvā ṭhitāheva attano nissayabhūtāhi catūhi dhātūhi katūpakāraṃ taṃnissitehi eva āyuvaṇṇādīhi anupālitaparivāritaṃ tisantatirūpasamuṭṭhāpakehi utucittāhārehi upatthambhiyamānaṃ tiṭṭhati sattakkhipaṭalānaṃ byāpanavacanena ca anekakalāpagatabhāvaṃ cakkhussa dasseti pamāṇato ūkāsiramattanti ūkāsiramatte padese pavattanato vuttaṃ rūpāni manupassatīti makāro padasandhikaro atha vā manūti macco upakārabhūtehi saṅgahito pariyāyenāti catunnaṃ pasādo tesu ekassa dvinnañcātipi vattuṃ yutto samānadhanānaṃ dhanaṃ viyāti etena pariyāyena sarīraṃ rūpakkhandho eva paṭighaṭṭanameva nighaṃso paṭighaṭṭanānighaṃso rūpābhimukhabhāvena cakkhuviññāṇassa nissayabhāvāpattisaṅkhāto paṭighaṭṭanato jāto vā nighaṃso paṭighaṭṭanānighaṃso
parikappavacanaṃ sace āpāthaṃ āgaccheyyāti hetukiriyaṃ passeyyāti phalakiriyañca parikappetvā tena parikappena vacanaṃ ettha ca hetukiriyā anekattā avuttāpi viññāyatīti daṭṭhabbā passe vāti iminā vacanena tīsupi kālesu cakkhuviññāṇassa nissayabhāvaṃ anupagacchantaṃ cakkhuṃ saṅgaṇhāti dassane pariṇāyakabhāvo dassanapariṇāyakaṭṭho yathā hi issaro idañcidañca karothāti vadanto tasmiṃ tasmiṃ kicce sapurise pariṇāyati pavattayati evamidampi cakkhusamphassādīnaṃ nissayabhāvena te dhamme dassanakicce āṇāpentaṃ viya pariṇāyatīti cakkhūti vuccati cakkhatīti hi cakkhu yathāvuttena nayena ācikkhati pariṇāyatīti attho atha vā samavisamāni rūpāni cakkhati ācikkhati pakāsetīti vā cakkhu sañjāyanti etthāti sañjāti ke sañjāyanti phassādīni  tathā samosaraṇaṃ cakkhusamphassādīnaṃ attano tikkhamandabhāvānupavattanena indaṭṭhaṃ kāretīti niccaṃ dhuvaṃ attāti gahitassapi lujjanapalujjanaṭṭhena vaḷañjanti pavisanti etenāti vaḷañjanaṃ taṃdvārikānaṃ phassādīnaṃ vaḷañjanaṭṭhena
 pubbe  vutto parikappo eva vikappanattho ghaṭṭayamānamevāti pasādassa abhimukhabhāvavisesaṃ gacchantameva
 rūpaṃ ārabbha cakkhusamphassādīnaṃ uppattivacaneneva tesaṃ taṃdvārikānaṃ aññesañca rūpaṃ ārabbha uppatti vuttā hoti yathā ca tesaṃ rūpaṃ paccayo hoti tena paccayena uppatti vuttā hotīti adhippāyena iminātiādimāha tattha cakkhupasādavatthukānaṃ phassādīnanti iminā vacanena tadālambanarūpārammaṇatāya taṃsadisānaṃ manodhātuādīnañca purejātapaccayena uppatti dassitāti daṭṭhabbā yattha pana viseso atthi taṃ dassetuṃ cakkhudvārajavanavīthipariyāpannānantiādimāha tāni hi rūpaṃ garuṃ katvā pavattamānassādanābhinandanabhūtāni taṃsampayuttāni ca ārammaṇādhipatiārammaṇūpanissayehi uppajjanti aññāni ārammaṇapurejātenevāti evaṃ ārabbhāti vacanaṃ ārammaṇapaccayato aññapaccayabhāvassapi dīpakaṃ ārammaṇavacanaṃ ārammaṇapaccayabhāvassevāti ayametesaṃ viseso
suṇātīti sotaviññāṇassa nissayabhāvena suṇāti jivhāsaddena viññāyamānā kiriyā sāyananti katvā sāyanaṭṭhenāti āha kucchitānaṃ dukkhasampayuttaphassādīnaṃ āyoti kāyo dukkhadukkhavipariṇāmadukkhānaṃ vā kāyāyatanassa byāpitāya cakkhupasāde kāyapasādabhāvopi atthi tena cakkhupasādassa anuviddhattā no byāpitā ca na siyā vuttā ca sā tasmā cakkhupasādassa phoṭṭhabbāvabhāsanaṃ kāyapasādassa ca rūpāvabhāsanaṃ āpannanti lakkhaṇasammissataṃ codeti cakkhukāyānaṃ aññanissayattā kalāpantaragatatāya aññassa aññattha abhāvatoti āha rūparasādinidassanaṃ samānanissayānañca aññamaññasabhāvānupagamena aññamaññasmiṃ abhāvo ko pana vādo asamānanissayānanti dassetuṃ vuttaṃ
rūpābhighātāraho  ca so bhūtappasādo cāti rūpābhighātārahabhūtappasādo evaṃlakkhaṇaṃ cakkhu rūpābhighātoti ca rūpe rūpassa vā abhighātoti attho paripuṇṇāparipuṇṇāyatanattabhāvanibbattakassa kammassa nidānabhūtā kāmataṇhā rūpataṇhā ca tadāyatanikabhavapatthanābhāvato daṭṭhukāmatādivohāraṃ arahatīti dutiyo nayo sabbattha vutto tattha daṭṭhukāmatānidānaṃ kammaṃ samuṭṭhānametesanti daṭṭhukāmatānidānakammasamuṭṭhānāni evaṃvidhānaṃ bhūtānaṃ  pasādalakkhaṇaṃ cakkhu evaṃvidho vā bhūtappasādo daṭṭhukāmatāni pasādo evaṃlakkhaṇaṃ cakkhu rūpesu puggalassa vā viññāṇassa vā āviñchanarasaṃ
kāyo sabbesanti ko ettha viseso nanu tejādiadhikānañca bhūtānaṃ pasādā sabbesaṃyevāti saccametaṃ idaṃ pana sabbesanti vacanaṃ samānānanti imamatthaṃ dīpeti anuvattamānassa ekadesādhikabhāvassa nivāraṇavasena vuttattā tejādīnanti padīpasaṅkhātassa tejassa obhāsena vāyussa saddena pathaviyā gandhena kheḷasaṅkhātassa udakassa rasenāti purimavāde pacchimavāde ca yathāyogaṃ taṃtaṃbhūtaguṇehi anuggayhabhāvato rūpādiggahaṇe upakaritabbatoti attho rūpādīnaṃ adhikabhāvadassanatoti aggimhi rūpassa pabhassarassa vāyumhi saddassa sabhāvena suyyamānassa pathaviyā surabhiādino gandhassa āpe ca rasassa madhurassa visesayuttānaṃ dassanato rūpādayo tesaṃ guṇāti paṭhamavādī āha tasseva ca iccheyyāmātiādinā uttaramāha imināvupāyena dutiyavādissapi niggaho hotīti
atha vā rūpādivisesaguṇehi tejaākāsapathavīāpavāyūhi cakkhādīni katānīti vadantassa kaṇādassa vādaṃ tatiyaṃ uddharitvā taṃ niggahetuṃ athāpi vadeyyuntiādi vuttanti daṭṭhabbaṃ āsave upalabbhamānopi gandho pathaviyā āposaṃyuttāya kappāsato visadisāyāti na kappāsagandhassa adhikabhāvāpattīti ce na anabhibhūtattā āsavehi udakasaṃyuttā pathavī udakena abhibhūtā na kappāsapathavīti tassāyeva adhikena gandhena bhavitabbanti uṇhodakasaññutto ca aggi upalabbhanīyo mahantoti katvā tassa phasso viya vaṇṇopi pabhassaro upalabbhitabboti uṇhodakavaṇṇato agginā anabhisambandhassa sītudakassa vaṇṇo parihāyetha tasmāti etassubhayassa abhāvā tadabhāvena hi  rūpādīnaṃ tejādivisesaguṇatā nivattitā taṃnivattanena tejādīnaṃ guṇehi rūpādīhi anuggayhabhāvatoti idaṃ kāraṇaṃ nivattitanti evaṃ paramparāya ubhayābhāvo visesakappanappahānassa kāraṇaṃ hotīti āha tasmā pahāyethetantiādi ekakalāpepi rūparasādayo visadisā ko pana vādo nānākalāpe cakkhādayo bhūtavisesābhāvepīti dassetuṃ rūparasādinidassanaṃ vuttaṃ
yadi bhūtaviseso natthi kiṃ pana cakkhādivisesassa kāraṇanti taṃ dassetuṃ yaṃ aññamaññassātiādimāha ekampi kammaṃ pañcāyatanikattabhāvapatthanānipphannaṃ cakkhādīnaṃ visesahetuttā  aññamaññassa asādhāraṇanti ca kammavisesoti ca vuttanti daṭṭhabbaṃ na hi taṃ yena visesena cakkhussa paccayo teneva sotassa hoti indriyantarābhāvappattito paṭisandhikkhaṇe mahaggatā ekā cetanā kaṭattārūpānaṃ kammapaccayena paccayoti  vacanena paṭisandhikkhaṇe vijjamānānaṃ sabbesaṃ kaṭattārūpānaṃ ekā cetanā kammapaccayo hotīti viññāyati nānācetanāya hi tadā indriyuppattiyaṃ sati parittena ca mahaggatena ca kammunā nibbattitaṃ kaṭattārūpaṃ āpajjeyyāti na cekā paṭisandhi anekakammanibbattā hotīti siddhamekena kammena anekindriyuppatti hotīti anallīno nissayo etassāti anallīnanissayo rūpasaddasaṅkhāto visayo gandharasānaṃ nissayā ghānajivhānissaye allīyantīti te nissayavasena allīnā phoṭṭhabbaṃ sayaṃ kāyanissayaallīnaṃ bhūtattayattā dūre sampatto eva nāma paṭighaṭṭananighaṃsajanakatoti adhippāyo saddo pana dhātuparamparāya vāyu viya āgantvā nissayavasena sotanissaye allīyitvā sotaṃ ghaṭṭetvā vavatthānaṃ gacchanto saṇikaṃ vavatthānaṃ gacchatīti vutto evaṃ pana saticittasamuṭṭhānaṃ saddāyatanaṃ sotaviññāṇassa kadācipi ārammaṇapaccayo na siyā na hi bahiddhā cittasamuṭṭhānuppatti upapajjatīti
cirena suyyeyyāti kasmā etaṃ vuttaṃ nanu dūre ṭhitehi rajakādisaddā cirena suyyantīti na dūrāsannānaṃ yathāpākaṭe sadde gahaṇavisesato yathā hi dūrāsannānaṃ vacanasadde yathā pākaṭībhūte gahaṇavisesato ākāravisesānaṃ aggahaṇaṃ gahaṇañca hoti evaṃ rajakādisaddepi āsannassa ādito pabhuti yāvāvasānā kamena pākaṭībhūte  dūrassa cāvasāne majjhe vā piṇḍavasena pavattipākaṭībhūte nicchayagahaṇānaṃ sotaviññāṇavīthiyā parato pavattānaṃ visesato lahukaṃ suto cirena sutoti abhimāno hoti so pana saddo yattha uppanno taṃ nissitova attano vijjamānakkhaṇe sotassa āpāthamāgacchati dūre ṭhito pana saddo aññattha paṭighosuppattiyā bhājanādicalanassa ca ayokanto viya ayocalanassa paccayo hotīti daṭṭhabbo yathā vā ghaṇṭābhighātānujāni bhūtāni anuravassa nissayabhūtāni ghaṭṭanasabhāvāni evaṃ ghaṭṭanānujāni yāva sotappasādā uppattivasena āgatāni bhūtāni ghaṭṭanasabhāvānevāti taṃnissito saddo nissayavasena dhātuparamparāya ghaṭṭetvā saṇikaṃ vavatthānaṃ gacchatīti vutto asukadisāya nāmāti na paññāyeyya kasmā sotappadesasseva saddassa gahaṇato
visame  ajjhāsayo etassāti visamajjhāsayo ajjhāsayarahitampi cakkhu visamaninnattā visamajjhāsayaṃ viya hotīti visamajjhāsayanti vuttaṃ cakkhumato vā puggalassa ajjhāsayavasena cakkhu visamajjhāsayanti vuttaṃ
kaṇṇakūpachiddeyeva pavattanato ārammaṇaggahaṇahetuto ca tattheva ajjhāsayaṃ karotīti vuttaṃ tassa sotassa sotaviññāṇanissayabhāvena saddasavane ajaṭākāsopi vaṭṭatīti etassa aṭṭhakathādhippāyena atthaṃ vadanto antoleṇasmintiādimāha attano adhippāyena vadanto kiṃ etāya dhammatāyātiādimavoca
vātūpanissayo gandho gocaro etassāti vātūpanissayagandhagocaraṃ ettha ca gandhaggahaṇassa vāto upanissayo tabbohārena pana gandho vātūpanissayoti vutto atha vā vāto eva upanissayo vātūpanissayo kassāti ghānaviññāṇassa so sahakārīpaccayantarabhūto etassa atthīti vātūpanissayo gandho paccayo
āpo ca sahakārīpaccayantarabhūto kheḷādiko tathā pathavī gahetabbassa hi phoṭṭhabbassa uppīḷiyamānassa ādhārabhūtā pathavī kāyassa ca phoṭṭhabbena uppīḷiyamānassa nissayabhūtānaṃ ādhārabhūtā sabbadā  phoṭṭhabbagahaṇassa upanissayoti uppīḷanena pana vinā phoṭṭhabbagahaṇe kāyāyatanassa nissayabhūtā pathavī upanissayoti daṭṭhabbā sabbadāpi ca tassā upanissayabhāvo yutto eva
pañcavaṇṇānanti vacanaṃ tadādhārānaṃ suttānaṃ nānattadassanatthaṃ pañcappakārā pañcavaṇṇā ekantatoti idaṃ sabbadā uppīḷanena vinibbhujjituṃ asakkuṇeyyānaṃ kalāpantararūpānaṃ sabbhāvā tesaṃ nivattanatthaṃ vuttaṃ na hi tāni ekantena avinibhuttāni kalāpantaragatattāti
vaṇṇanibhāti rūpāyatanameva niddiṭṭhanti tadeva apekkhitvā sanidassananti napuṃsakaniddeso kato tasmāti nippariyāyarūpānaṃ nīlādīnaṃ phusitvā ajānitabbato dīghādīnañca phusitvā jānitabbato na nippariyāyena dīghaṃ rūpāyatanaṃ taṃ taṃ nissāyāti dīghādisannivesaṃ bhūtasamudāyaṃ nissāya tathā tathā ṭhitanti dīghādisannivesena ṭhitaṃ vaṇṇasamudāyabhūtaṃ  rūpāyatanameva dīghādivohārena bhāsitaṃ aññamaññaparicchinnaṃ ekasmiṃ itarassa abhāvā visayagocarānaṃ viseso anaññatthabhāvo tabbahulacāritā ca cakkhuviññāṇassa
 bherisaddādīnañca vāditasaddattā vuttāvasesānanti āha amanussavacanena na manussehi aññe pāṇino eva gahitā atha kho kaṭṭhādayopīti adhippāyena seso sabbopīti āha evaṃ santepi vatthuvisesakittanavasena pāḷiyaṃ anāgato tathā kittetabbo ye vā panāti vuttoti adhippāyo
vissagandhoti virūpo maṃsādigandho lambilanti madhurambilaṃ
 sañjānanti etenāti sañjānanaṃ upalakkhaṇaṃ sakena sakena kammacittādinā paccayena samuṭṭhitānipi itthiliṅgādīni indriyasahite sarīre uppajjamānāni taṃtadākārāni hutvā uppajjantīti itthindriyaṃ paṭicca samuṭṭhahantīti vuttāni itthiliṅgādīsu eva ca adhipatibhāvā etassa indriyatā vuttā indriyasahite santāne itthiliṅgādiākārarūpapaccayānaṃ aññathā anuppādanato itthiggahaṇassa ca tesaṃ rūpānaṃ paccayabhāvato yasmā pana bhāvadasakepi rūpānaṃ itthindriyaṃ na janakaṃ nāpi anupālakaṃ upatthambhakaṃ vā na ca aññakalāparūpānaṃ tasmā taṃ jīvitindriyaṃ viya sakalāparūpānaṃ āhāro  viya vā kalāpantararūpānañca indriyaatthiavigatapaccayoti na vuttaṃ esa nayo purisindriyepi liṅgādiākāresu rūpesu rūpāyatanassa cakkhuviññeyyattā liṅgādīnaṃ cakkhuviññeyyatā vuttā
ubhayampi kusalena patiṭṭhātīti sugatiṃ sandhāya vuttanti veditabbaṃ duggatiyañhi paṭisandhi akusalenevāti tadā uppajjamāno bhāvopi akusaleneva bhaveyya paṭisandhiyaṃ viya pavattepīti tayidaṃ dvayaṃ yasmā santāne saha na pavattati yassa itthindriyaṃ uppajjati tassa purisindriyaṃ uppajjatīti notiādivacanato  tasmā ubhatobyañjanakassapi ekamevindriyaṃ hotīti vuttaṃ
 ekantaṃ kāyaviññattiyaṃ kāyavohārassa pavattidassanatthaṃ kāyena saṃvaro sādhūti  sādhakasuttaṃ āhaṭaṃ bhāvassa gamanaṃ pakāsanaṃ copanaṃ thambhanāti vāyodhātuadhikānaṃ bhūtānaṃ thambhanākāro viññattīti attho uddhaṅgamavātādayo viya hi yo vātādhiko kalāpo tattha bhūtānaṃ viññattiākāratā hotīti teneva kāyaṃ thambhetvā thaddhaṃ karotīti thambhanāti vāyodhātukiccavasena viññatti vuttā tato eva ca vāyodhātuyā ākāro kāyaviññattīti ca vattuṃ vaṭṭati tathā pathavīdhātuyā vacīviññattīti pathavīdhātuadhikabhūtavikārato
pabhedagatā vācā evāti tissa phussāti pabhedagatā atha vā vacīsaṅkhārehi vitakkavicārehi pariggahitā savanavisayabhāvaṃ anupanītatāya abhinnā tabbhāvaṃ nīyamānā vācā vacībhedoti vuccati iriyāpathampi upatthambhentīti yathāpavattaṃ iriyāpathaṃ upatthambhenti yathā hi abbokiṇṇe bhavaṅge vattamāne aṅgāni osīdanti paviṭṭhāni viya honti na evaṃ dvattiṃsa chabbīsāti vuttesu jāgaraṇacittesu vattamānesu tesu pana vattamānesu aṅgāni upatthaddhāni yathāpavattiriyāpathabhāveneva pavattantīti khīṇāsavānaṃ cuticittanti visesetvā vuttaṃ kāmāvacarānaṃ pacchimacittassa uppādakkhaṇe yassa cittassa anantarā kāmāvacarānaṃ pacchimacittaṃ uppajjissati rūpāvacare arūpāvacare pacchimabhavikānaṃ ye ca rūpāvacaraṃ arūpāvacaraṃ upapajjitvā parinibbāyissanti tesaṃ cavantānaṃ  tesaṃ vacīsaṅkhāro nirujjhissati no ca tesaṃ kāyasaṅkhāro nirujjhissatīti  pana vacanato aññesampi cuticittaṃ rūpaṃ na samuṭṭhāpetīti viññāyati na hi rūpasamuṭṭhāpakacittassa gabbhagamanādivinibaddhābhāvena kāyasaṅkhārāsamuṭṭhāpanaṃ atthi na ca yuttaṃ cuto ca cittasamuṭṭhānañcassa pavattatīti nāpi cuticittaṃ rūpaṃ samuṭṭhāpetīti pāḷi atthīti
na kassatīti na vilekhiyati gatanti viññātaṃ asamphuṭṭhaṃ catūhi mahābhūtehīti yasmiṃ kalāpe bhūtānaṃ paricchedo teheva asamphuṭṭhaṃ vijjamānepi hi kalāpantarabhūtānaṃ kalāpantarabhūtasamphuṭṭhabhāve taṃtaṃbhūtavivittatā rūpapariyanto ākāsoti yesaṃ yo paricchedo tehi so asamphuṭṭhova aññathā paricchinnabhāvo na siyā tesaṃ bhūtānaṃ byāpitabhāvāpattito abyāpitā hi asamphuṭṭhatāti
 lahutādīnaṃ aññamaññāvijahanena dubbiññeyyanānattatā vuttāti taṃtaṃvikārādhikarūpehi  taṃtaṃnānattappakāsanatthaṃ evaṃ santepītiādimāha yathāvuttā ca paccayā taṃtaṃvikārassa visesapaccayabhāvato vuttā avisesena pana sabbe sabbesaṃ paccayāti
 ādito cayo ācayo paṭhamuppatti upari cayo upacayo pabandho santati tattha uddese avuttopi ācayo upacayasaddeneva viññāyatīti yo āyatanānaṃ ācayo punappunaṃ nibbattamānānaṃ sova rūpassa upacayoti āha pāḷiyaṃ pana upasaddo paṭhamattho upariattho ca hotīti ādicayo upacayo uparicayo santatīti ayamattho viññāyatīti aññathā hi ācayasaṅkhātassa paṭhamuppādassa avuttatā āpajjeyya
evanti yo āyatanānaṃ ācayotiādiniddesena kiṃ kathitaṃ hoti āyatanena ācayo kathito ācayūpacayasantatiyo hi nibbattibhāvena ācayo evāti āyatanehi ācayādīnaṃ pakāsitattā tehi ācayo kathito āyatanānaṃ ācayādivacaneneva ācayasabhāvāni uppādadhammāni āyatanānīti ācayena taṃpakatikāni  āyatanāni kathitāni lakkhaṇañhi uppādo na rūparūpanti tenevādhippāyenāha āyatanameva kathitanti ācayañhi lakkhaṇaṃ kathayantena taṃlakkhaṇāni āyatanāneva kathitāni hontīti evampi kiṃ kathitaṃ hotīti āyatanācayehi ācayāyatanehi ācayameva āyatanameva kathentena uddese niddese ca ācayoti idameva avatvā upacayasantatiyo uddisitvā tesaṃ vibhajanavasena āyatanena ācayakathanādinā kiṃ kathitaṃ hotīti adhippāyo ācayoti upacayamāha upacayoti ca santatiṃ tadevubhayaṃ yathākkamaṃ vivaranto nibbatti vaḍḍhi kathitāti āha upacayasantatiyo hi atthato ekattā ācayovāti taduddesavibhajanavasena āyatanena ācayakathanādinā nibbattivaḍḍhiākāranānattaṃ ācayassa kathitanti attho imamevatthaṃ vibhāvetuṃ atthato hītiādimāha yasmā ca ubhayampi etaṃ jātirūpassevādhivacanaṃ tasmā jātirūpassa lakkhaṇādivisesesu ācayādīsu pavattiādīsu ca ācayādilakkhaṇādiko upacayo pavattiādilakkhaṇādikā santatīti veditabbāti attho
pakatiniddesāti phalavipaccanapakatiyā niddesā jarāya pāpuṇitabbaṃ phalameva vā pakati na ca khaṇḍiccādīneva jarāti kalalakālato pabhuti purimarūpānaṃ jarāpattakkhaṇe uppajjamānāni pacchimarūpāni paripakkarūpānurūpāni pariṇatapariṇatāni uppajjantīti anukkamena supariṇatarūpaparipākakāle uppajjamānāni khaṇḍiccādisabhāvāni uppajjanti tāni  udakādimaggesu tiṇarukkhasaṃbhaggatādayo viya paripākagatamaggasaṅkhātesu paripakkarūpesu uppannāni jarāya gatamaggoicceva vuttāni na jarāti aviññāyamānantarajarā avīcijarā maraṇe upanayanarasā
taṃ patvāti taṃ attano eva khayavayasaṅkhātaṃ sabhāvaṃ patvā rūpaṃ khīyati veti bhijjati pothetvā pātitassa dubbalatā parādhīnatā sayanaparāyaṇatā ca hoti tathā jarābhibhūtassāti pothakasadisī jarā
kattabbatoti kattabbasabhāvato visāṇādīnaṃ taracchakheḷatemitānaṃ pāsāṇānaṃ viya thaddhabhāvābhāvato ahivicchikānaṃ viya  savisattābhāvato ca sukhumatā vuttā ojālakkhaṇoti ettha aṅgamaṅgānusārino rasassa sāro upatthambhabalakāro bhūtanissito eko viseso ojāti
upādābhājanīyakathāvaṇṇanā niṭṭhitā

na upādiyatevāti na nissayati eva kintu nissayati ca nissīyati cāti attho
purimā panāti pañcavidhasaṅgahe pathavīdhātuāpodhātutejodhātuvāyodhātūnaṃ purimuddesavasena vuttaṃ phoṭṭhabbāyatananiddese vā vuttānaṃ pathavīdhātuādīnaṃ purimā uddese vuttā āpodhātūti adhippāyo vuttassa vā phoṭṭhabbāyatanassa atītatāya pacchimatā anāgatatāya ca āpodhātuyā purimatā vuttāti daṭṭhabbā āyūti jīvitindriyaṃ kammajatejaṃ usmā yaṃ kiñci dhātuṃ ekappahārena nuppajjatīti ekasmiṃ khaṇe anekāsu pathavīsu āpāthagatāsu tāsu tāsu saha nuppajjati tathā tejavāyūsu cāti attho anekesu ārammaṇesu sannipatitesu ābhujitavasena ārammaṇapasādādhimattatāvasena ca paṭhamaṃ katthaci uppatti  dassitā aññattha ca pana uppatti atthi eva sāyaṃ ārammaṇato ārammaṇantarasaṅkanti yena upāyena hoti tassa vijānanatthaṃ pucchati kathaṃ pana cittassa ārammaṇato saṅkanti hotīti
 ayapiṇḍiādīsu pathavīdhātu tādisāya āpodhātuyā anābaddhā santī visareyya tasmā tāni āpodhātu ābandhitvā baddhāni karotīti vuttaṃ yathā hi yuttappamāṇaṃ udakaṃ paṃsucuṇṇāni ābandhitvā mattikāpiṇḍaṃ katvā ṭhapeti evaṃ ayopiṇḍiādīsupi tadanurūpapaccayehi tattheva uppannā āpodhātu tathā ābandhitvā ṭhapetīti daṭṭhabbā
aphusitvā patiṭṭhā hotīti āpodhātuyā aphoṭṭhabbabhāvato vuttaṃ tathā aphusitvāva ābandhatīti na hi yathā phoṭṭhabbadhātūnaṃ phoṭṭhabbabhāvena  aññamaññanissayatā evaṃ phoṭṭhabbāphoṭṭhabbadhātūnaṃ hotīti adhippāyo veditabbo avinibbhogavuttīsu hi bhūtesu aññamaññanissayatā aññamaññapaccayabhūtesu na sakkā nivāretuṃ nāpi sahajātesu avinibbhogatāya ekībhūtesu phusanāphusanāni vicāretuṃ yuttānīti na uṇhā hutvā jhāyatīti tejosabhāvataṃyeva paṭikkhipati na sītattaṃ anujānāti tejosabhāvapaṭikkhepeneva ca sītattañca paṭikkhittaṃ hoti tejo eva hi sītaṃ himapātasamayādīsu sītassa paripācakatādassanato sītuṇhānañca aññamaññapaṭipakkhabhāvato uṇhena saha na sītaṃ bhūtantaraṃ pavattatīti yujjati uṇhakalāpe pana sītassa appavatti sītakalāpe ca uṇhassa dvinnaṃ aññamaññapaṭipakkhattā tejovisesabhāve yujjatīti bhāvaññathattanti kharānaṃ guḷādīnaṃ davatā mudutā rasādīnañca davānaṃ kharatā paccayavisesehi omattādhimattapathavīdhātuādikānaṃ uppatti lakkhaṇaññathattaṃ kakkhaḷādilakkhaṇavijahanaṃ taṃ etesaṃ na hoti omattādhimattatāsaṅkhātaṃ bhāvaññathattaṃyeva hotīti attho
anupādinnādīnaṃyevāti ekantaanupādinnaekantanacittasamuṭṭhānādīnaṃ niddesesu gahaṇesu gahitāti attho yaṃ vā panaññampīti pana vacanena purimānampi nakammassakatattābhāvādikaṃ dīpeti tā hi anupādinnādinakammassakatattādivacanānaṃ samānatthattā ekena avattabbatte itarenapi avattabbā siyuṃ vattabbatte vā vattabbā tasmā ekantākammajādīsveva gahetabbattā tā anekantesu na gahitāti daṭṭhabbā
ekanta paññāyati tesaṃ vikārattā anipphannattā pana tassa uppādo na kenaci sakkā vattunti adhippāyo
dukaniddesavaṇṇanā niṭṭhitā

pacchimapadassāti viññātapadassa sabbameva hi rūpaṃ viññātanti tassa abhinditabbattā viññātato aññaṃ diṭṭhaṃ sutaṃ mutañca na hotīti pucchaṃ akatvāva vissajjitaṃ na hi sakkā viññātato aññaṃ katamaṃ rūpaṃ diṭṭhanti  pucchitunti adhippāyo yathā hi dvīsu uddiṭṭhesu nopādato aññattaṃ sandhāya katamaṃ taṃ rūpaṃ upādāti pucchitaṃ evaṃ diṭṭhādīsu catūsu uddiṭṭhesu sutādīhi tīhipi aññattaṃ sandhāya katamaṃ taṃ rūpaṃ diṭṭhanti pucchitabbaṃ siyā tadabhāvo na pucchitaṃ evaṃ sutādīsupīti dassanādiggahaṇavisesato pana diṭṭhādīhi aññassa viññātassa sabbhāvato ca catukko vutto

tejobhāvaṃ gatanti sabhāveneva tejobhāvaṃ pattanti attho vuttassapi aññena pakārena saṅgahārahassa saṅgaṇhanaṃ nayakaraṇaṃ idha daṭṭhabbaṃ tayidaṃ viññātanti catukkapadepi yojetabbaṃ phoṭṭhabbassa bhedasabbhāvo aṭṭhake nayo

natthi nīvaraṇāti vacanena middhassapi nīvaraṇassa pahānaṃ vuttaṃ na ca rūpaṃ pahātabbaṃ na ca rūpakāyagelaññaṃ munino natthīti sakkā vattuṃ piṭṭhi me āgilāyati tamahaṃ āyamissāmīti  vacanato saviññāṇakasaddoti viññāṇena pavattito vacīghosādisaddo na hi etāni jāyantīti paripaccamānassa rūpassa paripaccanaṃ jarā  khīyamānassa khayo aniccatāti rūpabhāvamattāni etāni na sayaṃ sabhāvavantānīti sandhāya vuttaṃ tathā jāyamānassa jananaṃ jāti sā ca rūpabhāvova na sayaṃ sabhāvavatīti na pana paramatthato jāti jāyatīti vuttaṃ
tesaṃ paccayo etissāti tappaccayā tappaccayāya bhāvo tappaccayabhāvo tappaccayabhāvena pavatto vohāro tappaccayabhāvavohāro taṃ labhati abhinibbattitadhammakkhaṇasminti abhinibbattiyamānadhammakkhaṇasminti adhippāyo na hi tadā te dhammā na jāyantīti jāyamānabhāvova jātīti yuttā tassā kammādisamuṭṭhānatā taṃnibbattatā ca na pana tadā te dhammā jīyanti khīyanti ca tasmā na tesaṃ te jīraṇabhijjanabhāvā cittādisamuṭṭhānā taṃnibbattā cāti vacanaṃ arahanti evamapi upādinnasaddo upetena kammunā ādinnataṃ vadati na nibbattinti upādinnapākabhedānaṃ upādinnatā tesaṃ vattabbāti ce na ādinnasaddassa nibbattivācakattā upetena  nibbattañhi upādinnanti paccayānubhāvakkhaṇañca nibbattiñca gahetvāva pavatto ayaṃ vohāro tadā abhāvā jarāmaraṇe na pavattatīti paṭiccasamuppannānaṃ dhammānaṃ jarāmaraṇattā tesaṃ uppāde sati jarāmaraṇaṃ hoti asati na hoti na hi ajātaṃ paripaccati bhijjati vā tasmā jātipaccayataṃ sandhāya jarāmaraṇaṃ paṭiccasamuppannanti vuttaṃ
nissayapaṭibaddhavuttitoti jāyamānaparipaccamānabhijjamānānaṃ jāyamānādibhāvamattattā jāyamānādinissayapaṭibaddhavuttikā jātiādayoti vuttaṃ hoti yadi evaṃ upādāyarūpānañca cakkhāyatanādīnaṃ uppādādisabhāvabhūtā jātiādayo taṃnissitā hontīti bhūtanissitānaṃ tesaṃ lakkhaṇānaṃ upādāyabhāvo viya upādāyarūpanissitānaṃ upādāyupādāyabhāvo āpajjatīti ce na bhūtapaṭibaddhaupādāyarūpalakkhaṇānañca bhūtapaṭibaddhabhāvassa avinivattanato apica ekakalāpapariyāpannānaṃ rūpānaṃ saheva uppādādippavattito ekassa kalāpassa uppādādayo ekekāva hontīti yathā ekekassa kalāpassa jīvitindriyaṃ kalāpānupālakaṃ upādāyarūpanti vuccati evaṃ kalāpuppādādisabhāvā jātiādayo upādāyarūpānicceva vuccanti evaṃ vikāraparicchedarūpāni ca yojetabbāni
kammasamuṭṭhānasambandhaṃ utusamuṭṭhānaṃ kammavisesena suvaṇṇadubbaṇṇasusaṇṭhitadussaṇṭhitādivisesaṃ  hotīti kammapaccayanti vuttaṃ kammavipākānubhavanassa kāraṇabhūtaṃ bāhirautusamuṭṭhānaṃ kammapaccayautusamuṭṭhānaṃ kammasahāyo paccayo kammassa vā sahāyabhūto paccayo kammapaccayo sova utu kammapaccayautu so samuṭṭhānaṃ etassāti kammapaccayautusamuṭṭhānanti vacanattho sīte uṇhe vā kismiñci utumhi samāgate tato suddhaṭṭhakaṃ uppajjati tassa so utu samuṭṭhānaṃ dutiyassa suddhaṭṭhakassa utusamuṭṭhānikapaṭibandhakassa so eva purimo utu paccayo tatiyaṃ pana suddhaṭṭhakaṃ purimautusahāyena utunā nibbattattā pubbe vuttanayeneva utupaccayautusamuṭṭhānanti vuttaṃ evamayaṃ purimo utu tisso santatiyo ghaṭṭeti tato paraṃ aññautusamāgame aññasantatittayaṃ tato ca aññena aññanti evaṃ pavatti daṭṭhabbā tadetaṃ sītuṇhānaṃ appabahubhāve taṃsamphassassa acirappavattiyā cirappavattiyā  ca veditabbaṃ anupādinnena dīpanā na santatittayavasena atha kho meghasamuṭṭhāpakamūlautuvasena pakārantarena daṭṭhabbā taṃ dassetuṃ utusamuṭṭhāno nāma valāhakotiādimāha rūparūpānaṃ vikārādimattabhāvato aparinipphannatā vuttā tesañhi rūpavikārādibhāvato rūpatāti adhippāyo rūpavikārādibhāvato eva pana rūpe sati santi asati na santīti asaṅkhatabhāvanivāraṇatthaṃ parinipphannatā vuttāti
rūpakaṇḍavaṇṇanā niṭṭhitā
