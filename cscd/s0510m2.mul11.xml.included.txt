


 padumuttaro  nāma jino anejo ajitaṃ jayo
satasahasse kappānaṃ ito uppajji nāyako

 vīro kamalapattakkho sasaṅkavimalānano
kanakācalasaṅkāso  ravidittisamappabho

 sattanettamanohārī varalakkhaṇabhūsito
sabbavākyapathātīto manujāmarasakkato

 sambuddho bodhayaṃ satte vāgīso madhurassaro
karuṇānibandhasantāno parisāsu visārado

 deseti  madhuraṃ dhammaṃ catusaccūpasaṃhitaṃ
nimugge mohapaṅkamhi samuddharati pāṇine

 tadā ekacaro hutvā tāpaso himavālayo
nabhasā mānusaṃ lokaṃ gacchanto jinamaddasaṃ

 upecca santikaṃ tassa assosiṃ dhammadesanaṃ
vaṇṇayantassa vīrassa sāvakassa mahāguṇaṃ

 saṅkhittena mayā vuttaṃ vitthārena pakāsayaṃ
parisaṃ mañca toseti yathā kaccāyano ayaṃ

 nāhaṃ  evamidhekaccaṃ  aññaṃ passāmi sāvakaṃ
tasmātadagge  esaggo evaṃ dhāretha bhikkhavo

 tadāhaṃ vimhito hutvā sutvā vākyaṃ manoramaṃ
himavantaṃ gamitvāna āhitvā  pupphasañcayaṃ

 pūjetvā lokasaraṇaṃ taṃ ṭhānamabhipatthayiṃ
tadā mamāsayaṃ ñatvā byākāsi sa raṇañjaho

 passathetaṃ  isivaraṃ niddhantakanakattacaṃ
uddhaggalomaṃ pīṇaṃsaṃ acalaṃ pañjaliṃ ṭhitaṃ

 hāsaṃ  supuṇṇanayanaṃ buddhavaṇṇagatāsayaṃ
dhammajaṃ uggahadayaṃ  amatāsittasannibhaṃ

 kaccānassa guṇaṃ sutvā taṃ ṭhānaṃ patthayaṃ ṭhito
anāgatamhi addhāne gotamassa mahāmune

 tassa dhammesu dāyādo oraso dhammanimmito
kaccāno nāma nāmena hessati satthu sāvako

 bahussuto mahāñāṇī adhippāyavidū mune
pāpuṇissati taṃ ṭhānaṃ yathāyaṃ byākato mayā

 satasahassito kappe yaṃ kammamakariṃ tadā
duggatiṃ nābhijānāmi buddhapūjāyidaṃ phalaṃ

 duve bhave saṃsarāmi devatte atha mānuse
aññaṃ gatiṃ na gacchāmi buddhapūjāyidaṃ phalaṃ

 duve  kule pajāyāmi khattiye atha brāhmaṇe
nīce kule na jāyāmi buddhapūjāyidaṃ phalaṃ

 pacchime  ca bhave dāni jāto ujjeniyaṃ pure 
pajjotassa ca caṇḍassa purohitadijādhino 

 putto tiriṭivacchassa  nipuṇo vedapāragū
mātā ca candimā nāma kaccānohaṃ varattaco

 vīmaṃsanatthaṃ buddhassa bhūmipālena pesito
disvā mokkhapuradvāraṃ nāyakaṃ guṇasañcayaṃ

 sutvā ca vimalaṃ vākyaṃ gatipaṅkavisosanaṃ
pāpuṇiṃ amataṃ santaṃ sesehi saha sattahi

 adhippāyavidū jāto sugatassa mahāmate
ṭhapito etadagge ca susamiddhamanoratho

 kilesā jhāpitā mayhaṃ bhavā sabbe samūhatā
nāgova bandhanaṃ chetvā viharāmi anāsavo

 svāgataṃ  vata me āsi mama buddhassa santike
svāgataṃ vata me āsi mama buddhassa santike tisso vijjā anuppattā kataṃ buddhassa sāsanaṃ

 paṭisambhidā catasso vimokkhāpi ca aṭṭhime
chaḷabhiññā sacchikatā kataṃ buddhassa sāsanaṃ

abhāsitthāti



 ito  satasahassamhi kappe uppajji nāyako
anomanāmo amito nāmena padumuttaro

 padumākāravadano padumāmalasucchavī
lokenānupalittova toyena padumaṃ yathā

 vīro padumapattakkho kanto ca padumaṃ yathā
padumuttaragandhova tasmā so padumuttaro

 lokajeṭṭho ca nimmāno andhānaṃ nayanūpamo
santaveso guṇanidhi karuṇāmatisāgaro

 sa kadāci mahāvīro brahmāsurasuraccito
sadevamanujākiṇṇe janamajjhe jinuttamo 

 vadanena sugandhena madhurena rutena ca
rañjayaṃ parisaṃ sabbaṃ santhavī sāvakaṃ sakaṃ

 saddhādhimutto  sumati mama dassanalālaso 
natthi etādiso añño yathāyaṃ bhikkhu vakkali

 tadāhaṃ haṃsavatiyaṃ nagare brāhmaṇatrajo
hutvā sutvā ca taṃ vākyaṃ taṃ ṭhānamabhirocayiṃ

 sasāvakaṃ  taṃ vimalaṃ nimantetvā tathāgataṃ
sattāhaṃ bhojayitvāna dussehacchādayiṃ tadā

 nipacca  sirasā tassa anantaguṇasāgare
nimuggo pītisampuṇṇo idaṃ vacanamabraviṃ

 yo so tayā santhavito ito sattamake muni 
bhikkhu saddhāvataṃ aggo tādiso homahaṃ mune

 evaṃ vutte mahāvīro anāvaraṇadassano
imaṃ vākyaṃ udīresi parisāya mahāmuni

 passathetaṃ māṇavakaṃ pītamaṭṭhanivāsanaṃ
hemayaññopacitaṅgaṃ  jananettamanoharaṃ

 eso anāgataddhāne gotamassa mahesino
aggo saddhādhimuttānaṃ sāvakoyaṃ bhavissati

 devabhūto manusso vā sabbasantāpavajjito
sabbabhogaparibyūḷho sukhito saṃsarissati

 satasahassito kappe okkākakulasambhavo
gotamo nāma gottena satthā loke bhavissati

 tassa dhammesu dāyādo oraso dhammanimmito
vakkali nāma nāmena hessati satthu sāvako

 tena kammavisesena cetanāpaṇidhīhi ca
jahitvā mānusaṃ dehaṃ tāvatiṃsamagacchahaṃ

 sabbattha sukhito hutvā saṃsaranto bhavābhave
sāvatthiyaṃ pure jāto kule aññatare ahaṃ

 nonītasukhumālaṃ  maṃ jātapallavakomalaṃ
mandaṃ uttānasayanaṃ pisācabhayatajjitā

 pādamūle mahesissa sāyesuṃ dīnamānasā
imaṃ dadāma te nātha saraṇaṃ hohi nāyaka

 tadā  paṭiggahi so maṃ bhītānaṃ saraṇo muni
jālinā cakkaṅkitena  mudukomalapāṇinā

 tadā pabhuti tenāhaṃ arakkheyyena rakkhito
sabbaveravinimutto  sukhena parivuddhito

 sugatena  vinā bhūto ukkaṇṭhāmi muhuttakaṃ
jātiyā sattavassohaṃ pabbajiṃ anagāriyaṃ

 sabbapāramisambhūtaṃ nīlakkhinayanaṃ  varaṃ
rūpaṃ sabbasubhākiṇṇaṃ atitto viharāmahaṃ 

 buddharūparatiṃ  ñatvā tadā ovadi maṃ jino
alaṃ vakkali kiṃ rūpe ramase bālanandite

 yo hi passati saddhammaṃ so maṃ passati paṇḍito
apassamāno saddhammaṃ maṃ passampi na passati

 anantādīnavo kāyo visarukkhasamūpamo
āvāso sabbarogānaṃ puñjo dukkhassa kevalo

 nibbindiya tato rūpe khandhānaṃ udayabbayaṃ
passa upakkilesānaṃ sukhenantaṃ gamissati

 evaṃ  tenānusiṭṭhohaṃ nāyakena hitesinā
gijjhakūṭaṃ samāruyha jhāyāmi girikandare

 ṭhito pabbatapādamhi assāsayi  mahāmuni
vakkalīti jino vācaṃ taṃ sutvā mudito ahaṃ

 pakkhandiṃ selapabbhāre anekasataporise
tadā buddhānubhāvena sukheneva mahiṃ gato

 punopi  dhammaṃ deseti khandhānaṃ udayabbayaṃ
tamahaṃ dhammamaññāya arahattamapāpuṇiṃ

 sumahāparisamajjhe  tadā maṃ caraṇantago
aggaṃ saddhādhimuttānaṃ paññapesi mahāmati

 satasahassito kappe yaṃ kammamakariṃ tadā
duggatiṃ nābhijānāmi buddhapūjāyidaṃ phalaṃ

 kilesā  jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā  catasso kataṃ buddhassa sāsanaṃ

abhāsitthāti



 padumuttaro  nāma jino sabbadhammāna pāragū
udito ajaṭākāse  ravīva saradambare

 vacanābhāya bodheti veneyyapadumāni so
kilesapaṅkaṃ soseti matiraṃsīhi nāyako

 titthiyānaṃ yase  hanti khajjotābhā yathā ravi
saccatthābhaṃ pakāseti ratanaṃva divākaro

 guṇānaṃ āyatibhūto ratanānaṃva sāgaro
pajjunnoriva bhūtāni dhammameghena vassati

 akkhadasso tadā āsiṃ nagare haṃsasavhaye
upecca dhammamassosiṃ jalajuttamanāmino

 ovādakassa bhikkhūnaṃ sāvakassa katāvino
guṇaṃ pakāsayantassa tappayantassa  me manaṃ

 sutvā patīto sumano nimantetvā tathāgataṃ
sasissaṃ bhojayitvāna taṃ ṭhānamabhipatthayiṃ

 tadā  haṃsasamabhāgo haṃsadundubhinissano 
passathetaṃ mahāmattaṃ vinicchayavisāradaṃ

 patitaṃ pādamūle me samuggatatanūruhaṃ
jīmūtavaṇṇaṃ pīṇaṃsaṃ pasannanayanānanaṃ

 parivārena  mahatā rājayuttaṃ mahāyasaṃ
eso katāvino ṭhānaṃ pattheti muditāsayo

 iminā  paṇipātena cāgena paṇidhīhi ca 
kappasatasahassāni nupapajjati duggatiṃ

 devesu devasobhaggaṃ manussesu mahantataṃ
anubhotvāna sesena  nibbānaṃ pāpuṇissati

 satasahassito kappe okkākakulasambhavo
gotamo nāma gottena satthā loke bhavissati

 tassa dhammesu dāyādo oraso dhammanimmito
kappino nāma nāmena hessati satthu sāvako

 tatohaṃ sukataṃ kāraṃ katvāna jinasāsane
jahitvā mānusaṃ dehaṃ tusitaṃ agamāsahaṃ

 devamānusarajjāni sataso anusāsiya
bārāṇasiyamāsanne jāto keniyajātiyaṃ

 sahassaparivārena  sapajāpatiko ahaṃ
pañca paccekabuddhānaṃ satāni samupaṭṭhahiṃ

 temāsaṃ bhojayitvāna pacchādamha ticīvaraṃ
tato cutā mayaṃ sabbe ahumha tidasūpagā

 puno sabbe manussattaṃ agamimha tato cutā
kukkuṭamhi pure jātā himavantassa passato

 kappino  nāmahaṃ āsiṃ rājaputto mahāyaso
sesāmaccakule jātā mameva parivārayuṃ

 mahārajjasukhaṃ patto sabbakāmasamiddhimā
vāṇijehi samakkhātaṃ buddhuppādamahaṃ suṇiṃ

 buddho loke samuppanno asamo ekapuggalo
so pakāseti saddhammaṃ amataṃ sukhamuttamaṃ

 suyuttā tassa sissā ca sumuttā ca anāsavā
sutvā nesaṃ suvacanaṃ sakkaritvāna vāṇije

 pahāya rajjaṃ sāmacco nikkhamiṃ buddhamāmako
nadiṃ disvā mahācandaṃ pūritaṃ samatittikaṃ

 appatiṭṭhaṃ  anālambaṃ duttaraṃ sīghavāhiniṃ
guṇaṃ saritvā buddhassa sotthinā samatikkamiṃ

 bhavasotaṃ sace buddho tiṇṇo lokantagū vidū 
etena saccavajjena gamanaṃ me samijjhatu

 yadi  santigamo maggo mokkho caccantikaṃ  sukhaṃ
etena saccavajjena gamanaṃ me samijjhatu

 saṅgho ce tiṇṇakantāro puññakkhetto anuttaro
etena saccavajjena gamanaṃ me samijjhatu

 saha kate saccavare maggā apagataṃ jalaṃ
tato sukhena uttiṇṇo nadītīre manorame

 nisinnaṃ  addasaṃ buddhaṃ udentaṃva pabhaṅkaraṃ
jalantaṃ hemaselaṃva dīparukkhaṃva jotitaṃ

 sasiṃva tārāsahitaṃ sāvakehi purakkhataṃ
vāsavaṃ viya vassantaṃ desanājaladantaraṃ 

 vanditvāna sahāmacco ekamantamupāvisiṃ
tato no āsayaṃ  ñatvā buddho dhammamadesayi

 sutvāna  dhammaṃ vimalaṃ avocumha mayaṃ jinaṃ
pabbājehi mahāvīra nibbindāmha  mayaṃ bhave

 svakkhāto bhikkhave dhammo dukkhantakaraṇāya vo
caratha brahmacariyaṃ iccāha munisattamo

 saha vācāya sabbepi bhikkhuvesadharā mayaṃ
ahumha upasampannā sotāpannā ca sāsane

 tato jetavanaṃ gantvā anusāsi vināyako
anusiṭṭho jinenāhaṃ arahattamapāpuṇiṃ

 tato bhikkhusahassāni  anusāsimahaṃ tadā
mamānusāsanakarā tepi āsuṃ anāsavā

 jino tasmiṃ guṇe tuṭṭho etadagge ṭhapesi maṃ
bhikkhuovādakānaggo kappinoti mahājane

 satasahasse  kataṃ kammaṃ phalaṃ dassesi me idha
pamutto saravegova kilese jhāpayiṃ  mama

 kilesā  jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā catasso kataṃ buddhassa sāsanaṃ

abhāsitthāti



 padumuttaro  nāma jino sabbalokavidū muni
ito satasahassamhi kappe uppajji cakkhumā

 ovādako viññāpako tārako sabbapāṇinaṃ
desanākusalo buddho tāresi janataṃ bahuṃ

 anukampako  kāruṇiko hitesī sabbapāṇinaṃ
sampatte titthiye sabbe pañcasīle patiṭṭhapi 

 evaṃ nirākulaṃ āsi suññataṃ  titthiyehi ca
vicittaṃ arahantehi vasībhūtehi tādibhi

 ratanānaṭṭhapaññāsaṃ uggato so mahāmuni
kañcanagghiyasaṅkāso bāttiṃsavaralakkhaṇo

 vassasatasahassāni  āyu vijjati tāvade
tāvatā tiṭṭhamāno so tāresi janataṃ bahuṃ

 tadāhaṃ haṃsavatiyaṃ seṭṭhiputto mahāyaso
upetvā lokapajjotaṃ assosiṃ dhammadesanaṃ

 senāsanāni bhikkhūnaṃ paññāpentaṃ sasāvakaṃ
kittayantassa vacanaṃ suṇitvā mudito ahaṃ

 adhikāraṃ  sasaṅghassa katvā tassa mahesino
nipacca sirasā pāde taṃ ṭhānamabhipatthayiṃ

 tadāha sa mahāvīro mama kammaṃ pakittayaṃ
yo sasaṅghamabhojesi sattāhaṃ lokanāyakaṃ

 soyaṃ kamalapattakkho sīhaṃso kanakattaco
mama pādamūle nipati  patthayaṃ ṭhānamuttamaṃ

 satasahassito kappe okkākakulasambhavo
gotamo nāma gottena satthā loke bhavissati

 sāvako tassa buddhassa dabbo nāmena vissuto
senāsanapaññāpako aggo hessatiyaṃ tadā

 tena kammena sukatena cetanāpaṇidhīhi ca
jahitvā mānusaṃ dehaṃ tāvatiṃsamagacchahaṃ

 satānaṃ tīṇikkhattuñca devarajjamakārayiṃ
satānaṃ pañcakkhattuñca cakkavattī ahosahaṃ

 padesarajjaṃ  vipulaṃ gaṇanāto asaṅkhiyaṃ
sabbattha sukhito āsiṃ tassa kammassa vāhasā

 ekanavutito kappe vipassī nāma nāyako
uppajji cārudassano  sabbadhammavipassako

 duṭṭhacitto upavadiṃ sāvakaṃ tassa tādino
sabbāsavaparikkhīṇaṃ suddhoti ca vijāniya

 tasseva naravīrassa sāvakānaṃ mahesinaṃ
salākañca gahetvāna  khīrodanamadāsahaṃ

 imamhi bhaddake kappe brahmabandhu mahāyaso
kassapo nāma gottena uppajji vadataṃ varo

 sāsanaṃ jotayitvāna abhibhuyya kutitthiye
vineyye vinayitvāva nibbuto so sasāvako

 sasisse nibbute nāthe atthamentamhi sāsane
devā kandiṃsu saṃviggā muttakesā rudammukhā

 nibbāyissati  dhammakkho na passissāma subbate
na suṇissāma saddhammaṃ aho no appapuññatā

 tadāyaṃ pathavī sabbā acalā sā calācalā 
sāgaro ca sasokova vinadī karuṇaṃ giraṃ

 catuddisā dundubhiyo nādayiṃsu amānusā
samantato asaniyo phaliṃsu ca bhayāvahā

 ukkā  patiṃsu nabhasā dhūmaketu ca dissati
sadhūmā jālavaṭṭā ca  raviṃsu karuṇaṃ migā

 uppāde dāruṇe disvā sāsanatthaṅgasūcake
saṃviggā bhikkhavo satta cintayimha mayaṃ tadā

 sāsanena vināmhākaṃ jīvitena alaṃ mayaṃ
pavisitvā mahāraññaṃ yuñjāma jinasāsanaṃ

 addasamha  tadāraññe ubbiddhaṃ selamuttamaṃ
nisseṇiyā tamāruyha nisseṇiṃ pātayimhase

 tadā  ovadi no thero buddhuppādo sudullabho
saddhātidullabhā laddhā thokaṃ sesañca sāsanaṃ

 nipatanti khaṇātītā anante dukkhasāgare
tasmā payogo kattabbo yāva ṭhāti mune mataṃ 

 arahā āsi so thero anāgāmī tadānugo
susīlā itare yuttā devalokaṃ agamhase

 nibbuto tiṇṇasaṃsāro suddhāvāse ca ekako
ahañca pakkusāti ca sabhiyo bāhiyo tathā

 kumārakassapo ceva tattha tatthūpagā mayaṃ
saṃsārabandhanā muttā gotamenānukampitā

 mallesu kusinārāyaṃ jāto gabbheva me sato
mātā matā citāruḷhā tato nippatito ahaṃ

 patito  dabbapuñjamhi tato dabboti vissuto
brahmacārībalenāhaṃ vimutto sattavassiko

 khīrodanabalenāhaṃ  pañcahaṅgehupāgato
khīṇāsavopavādena pāpehi bahucodito

 ubho puññañca pāpañca vītivattomhi dānihaṃ
patvāna paramaṃ santiṃ viharāmi anāsavo

 senāsanaṃ paññāpayiṃ hāsayitvāna subbate
jino tasmiṃ guṇe tuṭṭho etadagge ṭhapesi maṃ

 kilesā jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā catasso kataṃ buddhassa sāsanaṃ

abhāsitthāti



 ito  satasahassamhi kappe uppajji nāyako
sabbalokahito vīro padumuttaranāmako

 tadāhaṃ  brāhmaṇo hutvā vissuto vedapāragū
divāvihāraṃ vicaraṃ addasaṃ lokanāyakaṃ

 catusaccaṃ  pakāsentaṃ bodhayantaṃ sadevakaṃ
vicittakathikānaggaṃ vaṇṇayantaṃ mahājane

 tadā muditacittohaṃ nimantetvā tathāgataṃ
nānārattehi vatthehi alaṅkaritvāna maṇḍapaṃ

 nānāratanapajjotaṃ sasaṅghaṃ bhojayiṃ tahiṃ
bhojayitvāna sattāhaṃ nānaggarasabhojanaṃ

 nānācittehi  pupphehi pūjayitvā sasāvakaṃ 
nipacca pādamūlamhi taṃ ṭhānaṃ patthayiṃ ahaṃ

 tadā  munivaro āha karuṇekarasāsayo 
passathetaṃ dijavaraṃ padumānanalocanaṃ

 pītipāmojjabahulaṃ samuggatatanūruhaṃ
hāsamhitavisālakkhaṃ mama sāsanalālasaṃ

 patitaṃ pādamūle me ekāvatthasumānasaṃ 
esa pattheti taṃ ṭhānaṃ vicittakathikattanaṃ 

 satasahassito kappe okkākakulasambhavo
gotamo nāma gottena satthā loke bhavissati

 tassa dhammesu dāyādo oraso dhammanimmito
kumārakassapo nāma hessati satthu sāvako

 vicittapupphadussānaṃ  ratanānañca vāhasā
vicittakathikānaṃ so aggataṃ pāpuṇissati

 tena  kammena sukatena cetanāpaṇidhīhi ca
jahitvā mānusaṃ dehaṃ tāvatiṃsamagacchahaṃ

 paribbhamaṃ bhavābhave  raṅgamajjhe yathā naṭo
sākhamigatrajo hutvā migiyā kucchimokkamiṃ

 tadā mayi kucchigate vajjhavāro upaṭṭhito
sākhena cattā me mātā nigrodhaṃ saraṇaṃ gatā

 tena sā migarājena maraṇā parimocitā
pariccajitvā sapāṇaṃ  mamevaṃ ovadī tadā

 nigrodhameva seveyya na sākhamupasaṃvase
nigrodhasmiṃ mataṃ seyyo yañce sākhamhi jīvitaṃ

 tenānusiṭṭhā migayūthapena ahañca mātā ca tathetare ca 
āgamma  rammaṃ tusitādhivāsaṃ gatā pavāsaṃ sagharaṃ yatheva

 puno kassapavīrassa atthamentamhi sāsane
āruyha selasikharaṃ yuñjitvā jinasāsanaṃ

 idānāhaṃ rājagahe jāto seṭṭhikule ahuṃ
āpannasattā me mātā pabbaji anagāriyaṃ

 sagabbhaṃ  taṃ viditvāna devadattamupānayuṃ
so avoca vināsetha pāpikaṃ bhikkhuniṃ imaṃ

 idānipi munindena jinena anukampitā
sukhinī ajanī mayhaṃ mātā bhikkhunupassaye

 taṃ viditvā mahīpālo kosalo maṃ aposayi
kumāraparihārena nāmenāhañca kassapo

 mahākassapamāgamma ahaṃ kumārakassapo
vammikasadisaṃ kāyaṃ sutvā buddhena desitaṃ

 tato  cittaṃ vimucci me anupādāya sabbaso
pāyāsiṃ damayitvāhaṃ etadaggamapāpuṇiṃ

 kilesā jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā catasso kataṃ buddhassa sāsanaṃ

abhāsitthāti




 ito  satasahassamhi kappe uppajji nāyako
mahappabho tilokaggo nāmena padumuttaro

 khippābhiññassa bhikkhussa guṇaṃ kittayato mune
sutvā udaggacittohaṃ kāraṃ katvā mahesino

 datvā sattāhikaṃ dānaṃ sasissassa mune ahaṃ
abhivādiya sambuddhaṃ taṃ ṭhānaṃ patthayiṃ tadā

 tato maṃ byākari buddho etaṃ passatha brāhmaṇaṃ
patitaṃ pādamūle me cariyaṃ paccavekkhaṇaṃ 

 hemayaññopacitaṅgaṃ  avadātatanuttacaṃ
palambabimbatamboṭṭhaṃ setatiṇhasamaṃ dijaṃ

 guṇathāmabahutaraṃ samuggatatanūruhaṃ
guṇoghāyatanībhūtaṃ pītisamphullitānanaṃ

 eso patthayate ṭhānaṃ khippābhiññassa bhikkhuno
anāgate mahāvīro gotamo nāma hessati

 tassa  dhammesu dāyādo oraso dhammanimmito
bāhiyo nāma nāmena hessati satthu sāvako

 tadā hi tuṭṭho vuṭṭhāya yāvajīvaṃ mahāmune
kāraṃ katvā cuto saggaṃ agaṃ sabhavanaṃ yathā

 devabhūto  manusso vā sukhito tassa kammuno
vāhasā saṃsaritvāna sampattimanubhomahaṃ

 puna kassapavīrassa atthamentamhi  sāsane
āruyha selasikharaṃ yuñjitvā jinasāsanaṃ

 visuddhasīlo sappañño jinasāsanakārako
tato cutā pañca janā devalokaṃ agamhase

 tatohaṃ bāhiyo jāto bhārukacche puruttame
tato nāvāya pakkhando  sāgaraṃ appasiddhiyaṃ 

 tato nāvā abhijjittha gantvāna katipāhakaṃ
tadā bhīsanake ghore patito makarākare

 tadāhaṃ vāyamitvāna santaritvā mahodadhiṃ
suppādapaṭṭanavaraṃ  sampatto mandavedhito 

 dārucīraṃ nivāsetvā gāmaṃ piṇḍāya pāvisiṃ
tadāha so jano tuṭṭho arahāyamidhāgato

 imaṃ annena pānena vatthena sayanena ca
bhesajjena ca sakkatvā hessāma sukhitā mayaṃ

 paccayānaṃ tadā lābhī tehi sakkatapūjito
arahāhanti saṅkappaṃ uppādesiṃ ayoniso

 tato  me cittamaññāya codayī pubbadevatā
na tvaṃ upāyamaggaññū kuto tvaṃ arahā bhave

 codito  tāya saṃviggo tadāhaṃ paripucchi taṃ
ke vā ete kuhiṃ loke arahanto naruttamā

 sāvatthiyaṃ  kosalamandire jino pahūtapañño varabhūrimedhaso
so sakyaputto arahā anāsavo deseti dhammaṃ arahattapattiyā

 tadassa sutvā vacanaṃ supīṇito  nidhiṃva laddhā kapaṇoti vimhito
udaggacitto arahattamuttamaṃ sudassanaṃ daṭṭhumanantagocaraṃ

 tadā tato nikkhamitvāna satthuno  sadā jinaṃ passāmi vimalānanaṃ 
upecca rammaṃ vijitavhayaṃ vanaṃ dije apucchiṃ kuhiṃ lokanandano

 tato avocuṃ naradevavandito puraṃ paviṭṭho asanesanāya so
sasova  khippaṃ munidassanussuko upecca vandāhi tamaggapuggalaṃ

 tatohaṃ tuvaṭaṃ gantvā sāvatthiṃ puramuttamaṃ
vicarantaṃ tamaddakkhiṃ piṇḍatthaṃ apihāgidhaṃ

 pattapāṇiṃ  alolakkhaṃ pācayantaṃ pītākaraṃ 
sirīnilayasaṅkāsaṃ ravidittiharānanaṃ

 taṃ samecca nipaccāhaṃ idaṃ vacanamabraviṃ
kupathe vippanaṭṭhassa saraṇaṃ hohi gotama

 pāṇasantāraṇatthāya  piṇḍāya vicarāmahaṃ
na te dhammakathākālo iccāha munisattamo

 tadā punappunaṃ buddhaṃ āyāciṃ dhammalālaso
yo me dhammamadesesi gambhīraṃ suññataṃ padaṃ

 tassa  dhammaṃ suṇitvāna pāpuṇiṃ āsavakkhayaṃ
parikkhīṇāyuko santo aho satthānukampako

 kilesā jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā catasso kataṃ buddhassa sāsanaṃ

 evaṃ thero viyākāsi bāhiyo dārucīriyo
saṅkārakūṭe patito bhūtāviṭṭhāya gāviyā

 attano  pubbacariyaṃ kittayitvā mahāmati
parinibbāyi so thero  sāvatthiyaṃ puruttame

 nagarā  nikkhamanto taṃ disvāna isisattamo
dārucīradharaṃ dhīraṃ bāhiyaṃ bāhitāgamaṃ

 bhūmiyaṃ patitaṃ dantaṃ indaketūva pātitaṃ
gatāyuṃ sukkhakilesaṃ  jinasāsanakārakaṃ

 tato āmantayī satthā sāvake sāsane rate
gaṇhatha netvā  jhāpetha tanuṃ sabrahmacārino

 thūpaṃ karotha pūjetha nibbuto so mahāmati
khippābhiññānamesaggo sāvako me vacokaro

 sahassamapi ce gāthā anatthapadasañhitā
ekaṃ gāthāpadaṃ seyyo yaṃ sutvā upasammati

 yattha āpo ca pathavī tejo vāyo na gādhati
na tattha sukkā jotanti ādicco na pakāsati

 na tattha candimā bhāti tamo tattha na vijjati
yadā ca attanā vedi munimonena brāhmaṇo

 atha  rūpā arūpā ca sukhadukkhā vimuccati
iccevaṃ abhaṇī nātho tilokasaraṇo muni

abhāsitthāti



 padumuttaro  nāma jino sabbalokavidū muni
ito satasahassamhi kappe uppajji cakkhumā

 ovādako viññāpako tārako sabbapāṇinaṃ
desanākusalo buddho tāresi janataṃ bahuṃ

 anukampako  kāruṇiko hitesī sabbapāṇinaṃ
sampatte titthiye sabbe pañcasīle patiṭṭhapi

 evaṃ nirākulaṃ āsi suññataṃ titthiyehi ca
vicittaṃ arahantehi vasībhūtehi tādibhi

 ratanānaṭṭhapaññāsaṃ uggato so mahāmuni
kañcanagghiyasaṅkāso bāttiṃsavaralakkhaṇo

 vassasatasahassāni āyu vijjati tāvade
tāvatā tiṭṭhamāno so tāresi janataṃ bahuṃ

 tadāhaṃ haṃsavatiyaṃ brāhmaṇo vedapāragū
upecca sabbalokaggaṃ  assosiṃ dhammadesanaṃ

 tadā so sāvakaṃ vīro pabhinnamatigocaraṃ
atthe dhamme nirutte ca paṭibhāne ca kovidaṃ

 ṭhapesi etadaggamhi taṃ sutvā mudito ahaṃ
sasāvakaṃ jinavaraṃ sattāhaṃ bhojayiṃ tadā

 dussehacchādayitvāna  sasissaṃ buddhisāgaraṃ 
nipacca pādamūlamhi taṃ ṭhānaṃ patthayiṃ ahaṃ

 tato  avoca lokaggo passathetaṃ dijuttamaṃ
vinataṃ pādamūle me kamalodarasappabhaṃ

 buddhaseṭṭhassa  bhikkhussa ṭhānaṃ patthayate ayaṃ
tāya saddhāya cāgena saddhammassavanena  ca

 sabbattha sukhito hutvā saṃsaritvā bhavābhave
anāgatamhi addhāne lacchase taṃ manorathaṃ

 satasahassito kappe okkākakulasambhavo
gotamo nāma gottena satthā loke bhavissati

 tassa  dhammesu dāyādo oraso dhammanimmito
koṭṭhiko nāma nāmena hessati satthu sāvako

 taṃ sutvā mudito hutvā yāvajīvaṃ tadā jinaṃ
mettacitto paricariṃ sato paññāsamāhito

 tena  kammavipākena cetanāpaṇidhīhi ca
jahitvā mānusaṃ dehaṃ tāvatiṃsamagacchahaṃ

 satānaṃ tīṇikkhattuñca devarajjamakārayiṃ
satānaṃ pañcakkhattuñca cakkavattī ahosahaṃ

 padesarajjaṃ vipulaṃ gaṇanāto asaṅkhiyaṃ
sabbattha sukhito āsiṃ tassa kammassa vāhasā

 duve  bhave saṃsarāmi devatte atha mānuse
aññaṃ gatiṃ na gacchāmi suciṇṇassa idaṃ phalaṃ

 duve kule pajāyāmi khattiye atha brāhmaṇe
nīce kule na jāyāmi suciṇṇassa idaṃ phalaṃ

 pacchime bhave sampatte brahmabandhu ahosahaṃ
sāvatthiyaṃ vippakule paccājāto mahaddhane

 mātā candavatī nāma pitā me assalāyano
yadā me pitaraṃ buddho vinayī sabbasuddhiyā

 tadā  pasanno sugate pabbajiṃ anagāriyaṃ
moggallāno ācariyo upajjhā sārisambhavo

 kesesu chijjamānesu diṭṭhi chinnā samūlikā
nivāsento ca kāsāvaṃ arahattamapāpuṇiṃ

 atthadhammaniruttīsu paṭibhāne ca me mati
pabhinnā tena lokaggo etadagge ṭhapesi maṃ

 asandiṭṭhaṃ viyākāsiṃ upatissena pucchito
paṭisambhidāsu tenāhaṃ aggo sambuddhasāsane

 kilesā jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā  catasso kataṃ buddhassa sāsanaṃ

abhāsitthāti



 padumuttaro  nāma jino sabbalokavidū muni
ito satasahassamhi kappe uppajji cakkhumā

 ovādako viññāpako tārako sabbapāṇinaṃ
desanākusalo buddho tāresi janataṃ bahuṃ

 anukampako kāruṇiko hitesī sabbapāṇinaṃ
sampatte titthiye sabbe pañcasīle patiṭṭhapi

 evaṃ nirākulaṃ āsi suññataṃ titthiyehi ca
vicittaṃ arahantehi vasībhūtehi tādibhi

 ratanānaṭṭhapaññāsaṃ uggato so mahāmuni
kañcanagghiyasaṅkāso bāttiṃsavaralakkhaṇo

 vassasatasahassāni  āyu vijjati tāvade
tāvatā tiṭṭhamāno so tāresi janataṃ bahuṃ

 tadāhaṃ haṃsavatiyā brāhmaṇo sādhusammato
upecca lokapajjotaṃ assosiṃ dhammadesanaṃ

 tadā  mahāparisatiṃ mahāparisasāvakaṃ
ṭhapentaṃ etadaggamhi sutvāna mudito ahaṃ

 mahatā parivārena nimantetvā mahājinaṃ
brāhmaṇānaṃ sahassena sahadānamadāsahaṃ

 mahādānaṃ daditvāna abhivādiya nāyakaṃ
ekamantaṃ ṭhito haṭṭho idaṃ vacanamabraviṃ

 tayi saddhāya me vīra adhikāraguṇena ca
parisā mahatī hotu nibbattassa tahiṃ tahiṃ

 tadā avoca parisaṃ gajagajjitasussaro
karavīkaruto satthā etaṃ passatha brāhmaṇaṃ

 hemavaṇṇaṃ mahābāhuṃ kamalānanalocanaṃ
udaggatanujaṃ haṭṭhaṃ saddhavantaṃ guṇe mama

 esa  patthayate ṭhānaṃ  sīhaghosassa bhikkhuno
anāgatamhi addhāne lacchase taṃ manorathaṃ

 satasahassito kappe okkākakulasambhavo
gotamo nāma gottena satthā loke bhavissati

 tassa  dhammesu dāyādo oraso dhammanimmito
kassapo nāma gottena hessati satthu sāvako

 ito dvenavute kappe ahu satthā anuttaro
anūpamo asadiso phusso lokagganāyako

 so  ca sabbaṃ tamaṃ hantvā vijaṭetvā mahājaṭaṃ
vassate amataṃ vuṭṭhiṃ tappayanto sadevakaṃ

 tadā  hi bārāṇasiyaṃ rājā paccā ahumhase
bhātaromha tayo sabbe saṃvisaṭṭhāva rājino

 vīraṅgarūpā balino saṅgāme aparājitā
tadā kupitapaccanto  amhe āha mahīpati

 etha gantvāna paccantaṃ sodhetvā aṭṭavībalaṃ
khemaṃ vijiritaṃ katvā puna dethāti bhāsatha

 tato mayaṃ avocumha yadi deyyāsi nāyakaṃ
upaṭṭhānāya amhākaṃ sādhayissāma vo tato

 tato mayaṃ laddhavarā bhūmipālena pesitā
nikkhittasatthaṃ paccantaṃ katvā punarupacca taṃ

 yācitvā satthupaṭṭhānaṃ rājānaṃ lokanāyakaṃ
munivīraṃ labhitvāna yāvajīvaṃ yajimha taṃ

 mahagghāni ca vatthāni paṇītāni rasāni ca
senāsanāni rammāni bhesajjāni hitāni ca

 datvā sasaṅghamunino  dhammenuppāditāni no
sīlavanto kāruṇikā bhāvanāyuttamānasā

 saddhā paricaritvāna mettacittena nāyakaṃ
nibbute tamhi lokagge pūjaṃ katvā yathābalaṃ

 tato  cutā santusitaṃ  gatā tattha mahāsukhaṃ
anubhūtā mayaṃ sabbe buddhapūjāyidaṃ phalaṃ

 māyākāro  yathā raṅge  dassesi vikatiṃ bahuṃ
tathā bhave bhamantohaṃ  videhādhipatī ahuṃ

 guṇāceḷassa vākyena micchādiṭṭhigatāsayo
narakaṃ maggamārūḷho rucāya mama dhītuyā

 ovādaṃ nādiyitvāna brahmunā nāradenahaṃ
bahudhā saṃsito santo diṭṭhiṃ hitvāna pāpikaṃ

 pūrayitvā  visesena dasa kammapathānihaṃ
hitvāna dehamagamiṃ saggaṃ sabhavanaṃ yathā

 pacchime bhave sampatte brahmabandhu ahosahaṃ
bārāṇasiyaṃ phītāyaṃ jāto vippamahākule

 maccubyādhijarā bhīto ogāhetvā mahāvanaṃ 
nibbānaṃ padamesanto jaṭilesu paribbajiṃ

 tadā dve bhātaro mayhaṃ pabbajiṃsu mayā saha
uruveḷāyaṃ māpetvā assamaṃ nivasiṃ ahaṃ

 kassapo nāma gottena uruveḷanivāsiko 
tato me āsi paññatti uruveḷakassapo iti

 nadīsakāse bhātā me nadīkassapasavhayo
āsī sakāsanāmena gayāyaṃ gayākassapo

 dve  satāni kaniṭṭhassa tīṇi majjhassa bhātuno
mama pañca satānūnā sissā sabbe mamānugā

 tadā upecca maṃ buddho katvāna vividhāni me 
pāṭihīrāni lokaggo vinesi narasārathi

 sahassaparivārena ahosiṃ ehibhikkhuko
teheva saha sabbehi arahattamapāpuṇiṃ

 te  cevaññe ca bahavo sissā maṃ parivārayuṃ
sāsituñca samatthohaṃ tato maṃ isisattamo

 mahāparisabhāvasmiṃ  etadagge ṭhapesi maṃ
aho buddhe kataṃ kāraṃ saphalaṃ me ajāyatha

 kilesā jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā  catasso kataṃ buddhassa sāsanaṃ

abhāsitthāti



 padumuttaro  nāma jino sabbalokavidū muni
ito satasahassamhi kappe uppajji cakkhumā

 ovādako viññāpako tārako sabbapāṇinaṃ
desanākusalo buddho tāresi janataṃ bahuṃ

 anukampako kāruṇiko hitesī sabbapāṇinaṃ
sampatte titthiye sabbe pañcasīle patiṭṭhapi

 evaṃ nirākulaṃ āsi suññataṃ titthiyehi ca
vicittaṃ arahantehi vasībhūtehi tādibhi

 ratanānaṭṭhapaññāsaṃ uggato so mahāmuni
kañcanagghiyasaṅkāso bāttiṃsavaralakkhaṇo

 vassasatasahassāni āyu vijjati tāvade
tāvatā tiṭṭhamāno so tāresi janataṃ bahuṃ

 tadāhaṃ haṃsavatiyaṃ brāhmaṇo mantapāragū
upecca taṃ naravaraṃ assosiṃ dhammadesanaṃ

 paññapentaṃ mahāvīraṃ parisāsu visāradaṃ
paṭibhāneyyakaṃ bhikkhuṃ etadagge vināyakaṃ

 tadāhaṃ kāraṃ katvāna sasaṅghe lokanāyake
nipacca sirasā pāde taṃ ṭhānaṃ abhipatthayiṃ

 tato  maṃ bhagavā āha siṅgīnikkhasamappabho
sarena rajanīyena kilesamalahārinā

 sukhī  bhavassu dīghāyu sijjhatu paṇidhī tava
sasaṅghe me kataṃ kāraṃ atīva vipulaṃ tayā

 satasahassito  kappe okkākakulasambhavo
gotamo nāma gottena satthā loke bhavissati

 tassa dhammesu dāyādo oraso dhammanimmito
rādhoti nāmadheyyena hessati satthu sāvako

 sa te hetuguṇe tuṭṭho sakyaputto narāsabho 
paṭibhāneyyakānaggaṃ paññapessati nāyako

 taṃ sutvā mudito hutvā yāvajīvaṃ tadā jinaṃ
mettacitto paricariṃ sato paññāsamāhito

 tena kammena sukatena cetanāpaṇidhīhi ca
jahitvā mānusaṃ dehaṃ tāvatiṃsamagacchahaṃ

 satānaṃ tīṇikkhattuñca devarajjamakārayiṃ
satānaṃ pañcakkhattuñca cakkavattī ahosahaṃ

 padesarajjaṃ vipulaṃ gaṇanāto asaṅkhiyaṃ
sabbattha sukhito āsiṃ tassa kammassa vāhasā

 pacchime bhave sampatte giribbajapuruttame
jāto vippakule niddhe vikalacchādanāsane

 kaṭacchubhikkhaṃ pādāsiṃ sāriputtassa tādino
yadā  jiṇṇo ca vuddho ca tadārāmamupāgamiṃ

 pabbajati na maṃ koci  jiṇṇadubbalathāmakaṃ
tena dīno vivaṇṇaṅgo  soko cāsiṃ tadā ahaṃ

 disvā mahākāruṇiko mamamāha  mahāmuni
kimatthaṃ puttasokaṭṭo brūhi te cittajaṃ rujaṃ

 pabbajjaṃ na labhe vīra svākkhāte tava sāsane
tena sokena dīnosmi saraṇaṃ hohi nāyaka

 tadā  bhikkhū samānetvā apucchi munisattamo
imassa adhikāraṃ ye saranti byāharantu te

 sāriputto  tadāvoca kāramassa sarāmahaṃ
kaṭacchubhikkhaṃ dāpesi piṇḍāya carato mama

 sādhu sādhu kataññūsi sāriputta imaṃ tuvaṃ
pabbājehi dijaṃ vuḍḍhaṃ hessatājāniyo ayaṃ

 tato  alatthaṃ pabbajjaṃ kammavācopasampadaṃ
na cireneva kālena pāpuṇiṃ āsavakkhayaṃ

 sakkaccaṃ munino vākyaṃ suṇāmi mudito yato
paṭibhāneyyakānaggaṃ tato maṃ ṭhapayī jino

 kilesā jhāpitā mayhaṃ viharāmi anāsavo

 svāgataṃ  vata me āsi kataṃ buddhassa sāsanaṃ

 paṭisambhidā catasso kataṃ buddhassa sāsanaṃ

abhāsitthāti



 padumuttaro nāma jino sabbalokavidū muni
ito satasahassamhi kappe uppajji cakkhumā

 ovādako viññāpako tārako sabbapāṇinaṃ
desanākusalo buddho tāresi janataṃ bahuṃ

 anukampako kāruṇiko hitesī sabbapāṇinaṃ
sampatte titthiye sabbe pañcasīle patiṭṭhapi

 evaṃ nirākulaṃ āsi suññataṃ titthiyehi ca
vicittaṃ arahantehi vasībhūtehi tādibhi

 ratanānaṭṭhapaññāsaṃ  uggato so mahāmuni
kañcanagghiyasaṅkāso bāttiṃsavaralakkhaṇo

 vassasatasahassāni  āyu vijjati tāvade
tāvatā tiṭṭhamāno so tāresi janataṃ bahuṃ

 tadāhaṃ  haṃsavatiyaṃ kule aññatare ahuṃ
parakammāyane yutto natthi me kiñci saṃdhanaṃ

 paṭikkamanasālāyaṃ vasanto katabhūmiyaṃ
aggiṃ ujjālayiṃ tattha daḷhaṃ kaṇhāsi sā  hī

 tadā parisatiṃ nātho catusaccapakāsako
sāvakaṃ sampakittesi lūkhacīvaradhārakaṃ

 tassa tamhi guṇe tuṭṭho paṇipacca  tathāgataṃ
lūkhacīvaradhāraggaṃ patthayiṃ ṭhānamuttamaṃ

 tadā avoca bhagavā sāvake padumuttaro
passathetaṃ purisakaṃ kucelaṃ tanudehakaṃ

 pītippasannavadanaṃ  saddhādhanasamanvitaṃ 
udaggatanujaṃ haṭṭhaṃ acalaṃ sālapiṇḍitaṃ

 eso pattheti taṃ ṭhānaṃ saccasenassa bhikkhuno
lūkhacīvaradhārissa tassa vaṇṇasitāsayo 

 taṃ sutvā mudito hutvā nipacca sirasā jinaṃ
yāvajīvaṃ subhaṃ kammaṃ karitvā jinasāsane

 tena kammena sukatena cetanāpaṇidhīhi ca
jahitvā mānusaṃ dehaṃ tāvatiṃsūpago ahaṃ

 paṭikkamanasālāyaṃ bhūmidāhakakammunā
samasahassaṃ niraye adayhiṃ vedanāṭṭito

 tena  kammāvasesena pañca jātisatānihaṃ
manusso kulajo hutvā jātiyā lakkhaṇaṅkito

 pañca  jātisatāneva kuṭṭharogasamappito
mahādukkhaṃ anubhaviṃ tassa kammassa vāhasā

 imasmiṃ bhaddake kappe upariṭṭhaṃ yasassinaṃ
piṇḍapātena tappesiṃ pasannamānaso ahaṃ

 tena  kammavisesena cetanāpaṇidhīhi ca
jahitvā mānusaṃ dehaṃ tāvatiṃsamagacchahaṃ

 pacchime bhave sampatte ajāyiṃ khattiye kule
pituno accayenāhaṃ mahārajjasamappito

 kuṭṭharogādhibhūtohaṃ na ratiṃ na sukhaṃ labhe
moghaṃ rajjaṃ sukhaṃ yasmā mogharājā tato ahaṃ

 kāyassa dosaṃ disvāna pabbajiṃ anagāriyaṃ
bāvarissa dijaggassa sissattaṃ ajjhupāgamiṃ

 mahatā parivārena upecca naranāyakaṃ
apucchiṃ nipuṇaṃ pañhaṃ taṃ vīraṃ vādisūdanaṃ

 ayaṃ loko paro loko brahmaloko sadevako
diṭṭhiṃ no  nābhijānāmi gotamassa yasassino

 evābhikkantadassāviṃ  atthi pañhena āgamaṃ
kathaṃ lokaṃ avekkhantaṃ maccurājā na passati

 suññato  lokaṃ avekkhassu mogharāja sadā sato
attānudiṭṭhiṃ uhacca evaṃ maccutaro siyā

 evaṃ lokaṃ avekkhantaṃ maccurājā na passati
iti maṃ abhaṇi buddho sabbarogatikicchako

 saha gāthāvasānena kesamassuvivajjito
kāsāvavatthavasano āsiṃ bhikkhu tathārahā

 saṅghikesu vihāresu na vasiṃ rogapīḷito
mā vihāro padussīti vātarogehi pīḷito 

 saṅkārakūṭā  āhitvā susānā rathikāhi ca
tato saṅghāṭiṃ karitvā dhārayiṃ lūkhacīvaraṃ

 mahābhisakko tasmiṃ me guṇe tuṭṭho vināyako
lūkhacīvaradhārīnaṃ etadagge ṭhapesi maṃ

 puññapāpaparikkhīṇo sabbarogavivajjito
sikhīva anupādāno nibbāyissamanāsavo

 kilesā  jhāpitā mayhaṃ viharāmi anāsavo

 svāgataṃ vata me āsi kataṃ buddhassa sāsanaṃ

 paṭisambhidā catasso kataṃ buddhassa sāsanaṃ

abhāsitthāti


tassuddānaṃ 
kaccāno vakkalī thero mahākappinasavhayo
dabbo kumāranāmo ca bāhiyo koṭṭhiko vasī
uruveḷakassapo rādho mogharājā ca paṇḍito
tīṇi gāthāsatānettha bāsaṭṭhi ceva piṇḍitā
