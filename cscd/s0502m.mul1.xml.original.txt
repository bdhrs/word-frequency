2. Appamādavaggo
21.
 Appamādo  amatapadaṃ ⟪ amataṃ padaṃ (ka.) ⟫, pamādo maccuno padaṃ;
Appamattā na mīyanti, ye pamattā yathā matā.
22.
 Evaṃ ⟪ etaṃ (sī. syā. kaṃ. pī.) ⟫ visesato ñatvā, appamādamhi paṇḍitā;
Appamāde pamodanti, ariyānaṃ gocare ratā.
23.
 Te jhāyino sātatikā, niccaṃ daḷhaparakkamā;
Phusanti dhīrā nibbānaṃ, yogakkhemaṃ anuttaraṃ.
24.
 Uṭṭhānavato satīmato ⟪ satimato (sī. syā. ka.) ⟫, sucikammassa nisammakārino;
Saññatassa dhammajīvino, appamattassa ⟪ apamattassa (?) ⟫ yasobhivaḍḍhati.
25.
 Uṭṭhānenappamādena , saṃyamena damena ca;
Dīpaṃ kayirātha medhāvī, yaṃ ogho nābhikīrati.
26.
 Pamādamanuyuñjanti, bālā dummedhino janā;
Appamādañca medhāvī, dhanaṃ seṭṭhaṃva rakkhati.
27.
 Mā pamādamanuyuñjetha, mā kāmaratisanthavaṃ ⟪ sandhavaṃ (ka) ⟫;
Appamatto hi jhāyanto, pappoti vipulaṃ sukhaṃ.
28.
 Pamādaṃ appamādena, yadā nudati paṇḍito;
Paññāpāsādamāruyha, asoko sokiniṃ pajaṃ;
Pabbataṭṭhova bhūmaṭṭhe ⟪ bhummaṭṭhe (sī. syā.) ⟫, dhīro bāle avekkhati.
29.
 Appamatto  pamattesu, suttesu bahujāgaro;
Abalassaṃva  sīghasso, hitvā yāti sumedhaso.
30.
 Appamādena maghavā, devānaṃ seṭṭhataṃ gato;
Appamādaṃ pasaṃsanti, pamādo garahito sadā.
31.
 Appamādarato bhikkhu, pamāde bhayadassi vā;
Saṃyojanaṃ aṇuṃ thūlaṃ, ḍahaṃ aggīva gacchati.
32.
 Appamādarato bhikkhu, pamāde bhayadassi vā;
Abhabbo parihānāya, nibbānasseva santike.
Appamādavaggo dutiyo niṭṭhito.
