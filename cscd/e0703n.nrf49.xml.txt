Paññāsatima pariccheda
Dvirājakonāma
1.
 Tato  rajje patiṭṭhāya, kassapo dakkhiṇaṃ disaṃ;
Adā kassapanāmassa, yuvarājassa dhīmato.
2.
 Aggābhisekaṃ dāpesi, yuvarājassa dhītuyā;
Rājakaññāya tissāya, bhariyāye’va attano.
3.
 Yācakānañca sippīnaṃ, āgatānaṃ tato tato;
Dānaṃ daṇḍissaraṃ nāma, sadā dāpesi bhūpati.
4.
 Ādipādo mahindo so,
Vasanto rohaṇe tadā;
Gahetuṃ rājinoraṭṭha-
Mādāya balamāgato.
5.
 Taṃ sutvā kupito rājā, balaṃ pesesi attano;
Yujjhitvā taṃ parājesi, mahindo so mahābhaṭo.
6.
 Tato rājā nivattetuṃ, pitaraṃ tassa pesayi;
Kassapaṃ yuvarājaṃ taṃ, so gantvā puttasantikaṃ.
7.
 Nānādhammakathopetaṃ, vatvā yuttimanekadhā;
Saṅghāmato nivattetvā, puttaṃ so punarāgami.
8.
 Ādipādo tu so pacchā, ghātetvā maṇḍalādhipe;
Kuddhejanapade disvā, agamāsi purantikaṃ.
9.
 Bhikkhusaṅgho tamānetvā, dassesi vasudhādhipaṃ;
Datvā so dhītaraṃ tassā, pesesi puna rohaṇaṃ.
10.
 Nīharitvāna dussīle, nikāyattayavāsīsu;
Gāhāpesi nave bhikkhū, āvāse tattha tattha so.
11.
 Dvayābhisekajātena, ādipādena sununā;
Mahāvihāre bodhimhi, paṃsuṃ vaḍḍhesi pūjayaṃ.
12.
 Akāsi  ca nikāyesu, tīsu bimbe silāmaye;
Sovaṇṇaye raṃsijāle, chattaṃ cūḷāmaṇiṃ tathā.
13.
 Abhayagirivihāramhi, pāsādaṃ sakanāmakaṃ;
Katvā tattha nivāsetvā, bhikkhu gāmamadāpayi.
14.
 Mahiyaṅgaṇavihārasmiṃ, gāmaṃ so cetiyassa’dā;
Savatthaṃ paṭimābhattaṃ, sabbabhikkhūna dāpayi.
15.
 Thale jale ca sattānaṃ, adāsi abhayaṃ tadā;
Cārittapubbarājūnaṃ, paripālesi sabbadā.
16.
 Tassa senāpati seno, ilaṅgorājavaṃsajo;
Theriyānaṃ akā’vāsaṃ; Thūpārāmassa pacchato.
17.
 Dhammārucikabhikkhūnaṃ, dhammārāmamakārayi;
Tathā sāgalikānañca, kassapasenanāmakaṃ.
18.
 Hadayuṇhābhidhānaṃ so, katvā cetiyapabbate;
Pariveṇaṃ adādhamma-rucikānañca bhikkhūnaṃ.
19.
 Ārāmikānaṃ bhikkhūnaṃ, ārāmesu tahiṃ tahiṃ;
Ekamekaṃ kuṭiṃ katvā, dāpesi ca camūpati.
20.
 Rattamālagirismiṃ so, katvā rammaṃ taraṃ subhaṃ;
Kuciṃ adā sāsanassa, sāmikānaṃ tapassinaṃ.
21.
 Mahāvihāre kāretvā, paviveṇaṃ varaṃ adā;
Paṃsukūlikabhikkhūnaṃ, samuddagirināmakaṃ.
22.
 Vāsaṃ araññe kāretvā, attano vaṃsanāmakaṃ;
Mahāvihāre bhikkhūnaṃ, vane nivāsataṃ adā.
23.
 Vihāresū ca jiṇṇesu, navakammamakārayi;
Dāpesi aggalaṃ sabba-bhikkhūnaṃ jiṇṇacīvare.
24.
 Tissārāmaṃ karitvāna, bhikkhūnīnamupassayaṃ;
Maricavaṭṭimahābodhi, parihāre nivesayi.
25.
 Anurādhapure ceva, pulatthinagarepi ca;
Upasaggaroganāsāya, vejjasālāpi kārayi.
26.
 Attanā katavāsanaṃ, bhogagāme ca dāpayi;
Tathārāmikagāme ca, paṭimābharaṇañca so.
27.
 Bhesajjagehaṃ  kāresi, nagare tattha tattha so;
Paṃsukūlikabhikkhūnaṃ, bhattaṃ vatthañca dāpayi.
28.
 Khandhīkate amocesi, tiracchānagate bahū;
Kapaṇānañca dāpesi, mahādānaṃ camūpati.
29.
 Vicittaṃ byañjanaṃ bhattaṃ, yāguṃ vividhakhajjakaṃ;
Katvā sūkararūpañca, guḷaṃ bhikkhūnaṃ dāpayi.
30.
 Evāmādīni puññāni, katvā senāya nāyako;
Seno kittindupādehi, sabbā obhāsayī disā.
31.
 Tasseva ñātako katvā, nāyako rakkhasavhayo;
Savārakamhi gāmamhi, vihāraṃ sumanoharaṃ.
32.
 Mahāvihāravāsīnaṃ, sārānaṃ paṭipattiyā;
Bhikkhūnaṃ so adā sādhu, ṭhapetvā vattamuttamaṃ.
33.
 Seno nāma mahālekho, mahālekhakapabbataṃ;
Mahāvihāre kāresi, bhikkhūnaṃ vāsamuttamaṃ.
34.
 Coḷarājābhidhāno, ca, amacco tassa rājino;
Pariveṇaṃ akārammaṃ, naṭṭhaṃ taṃ suppatiṭṭhitaṃ.
35.
 Rājā tīsu nikāyesu, rūpakammamanoramaṃ;
Maṇḍapāni vicittāni, vejayanto pamāni ca.
36.
 Kāretvā dhātupūjāyo, katvā janamanoharā;
Yathā kammaṃ gato ṭhatvā, vassāni dasasatta ca.
37.
 Dvayābhisekasañjāto, yuvarājātha kassapo;
Āsi laddhābhiseko so, laṃkārajjekamāgate.
38.
 Saddho āgatamaggova, sābhiñño viya paññavā;
Vattā so maramantiva, cāgavā dhanado viya.
39.
 Bahussuto dhammakathī, sabbasippavisārado;
Yuttāyuttavicārāya, nipuṇo nayakovido.
40.
 Acalo indalīlo’va, ṭhito sugatasāsane;
Parappavādivātehi, sabbehi’pi akampiyo.
41.
 Māyāsāṭheyyamānādi, pāpānañca agocaro;
Guṇānaṃ ākaro sabba-ratanānaṃ vasāgaro.
42.
 Bhūmicando  narindo so, vaṃse jātassa attano;
Dappuḷassādīpādassa, yuvarājapadaṃ adā.
43.
 Rajjaṃ dasahi dhammehi, catusaṅgahavatthūhi;
Karonto paripālesi, lokaṃ nettaṃva attano.
44.
 So dhetvā sāsanaṃ sabbaṃ, dhammakammena satthuno;
Gahetvā navake bhikkhū, akāsā’vāsapūraṇaṃ.
45.
 Duṭṭhagāmaṇirājena, kataṃ maricavaṭṭikaṃ;
Naṭṭhaṃ vihāraṃ kāretvā, nānāāvāsa bhūsitaṃ.
46.
 Theravaṃsajabhikkhūnaṃ, adā katvā mahāmahaṃ;
Tesaṃ pañcasatānañca, bhogagāme ca dāpayi.
47.
 Tattha so tusite ramme, devasaṅghapurakkhataṃ;
Metteyyaṃ lokanāthaṃ taṃ, desentaṃ dhammamuttamaṃ.
48.
 Dassento viya lokassa, vihāre sabbasajjite;
Nisinno maṇḍape ramme, nānāratanabhūsite.
49.
 Nagarehi ca sabbehi, bhikkhūhi parivārito;
Buddhalilāya laṃkindo, abhidhamma mabhāsayi.
50.
 Soṇṇapaṭṭe likhāpetvā-bhidhammapiṭakaṃ tadā;
Dhammasaṅgaṇikaṃ potthaṃ, nānāratana bhūsitaṃ.
51.
 Katvā nagaramajjhamhi, kāretvā hemamuttamaṃ;
Taṃ tattha ṭhapayitvāna, parihāramadāpayi.
52.
 Sakkasenāpatiṭṭhānaṃ, datvā puttassa attano;
Parihāre niyojesi, tattha taṃ dhammapotthake.
53.
 Anusaṃvaccharaṃ rājā, puraṃ devapurī viya;
Vibhūsitāya senāya, sajjetvā parivārito.
54.
 Devarājāva sobhanto, sabbābharaṇabhūsito;
Hatthikhaṇḍe nisīditvā, caranto puravīthiyaṃ.
55.
 Mahatā parihārena, netvā taṃ dhammasaṅgahaṃ;
Attanā kāritaṃ rammaṃ, vihāraṃ sabbasajjitaṃ.
56.
 Tattha dhātugate ramme, nānāratanabhūsite;
Maṇḍape dhātupiṭhasmiṃ, patiṭṭhāpiya pūjayi.
57.
 Ganthākarapariveṇaṃ , mahāmeghavane akā;
Nagare vajjasālā ca, tesaṃ gāme ca dāpayi.
58.
 Bhaṇḍikapariveṇañca, silāmeghañca pabbataṃ;
Katvā’bhayagirismiṃ so, tesaṃ gāmamadāpayi.
59.
 Jotivanavihārasmiṃ, rājā laṅkāya nāyako;
Bhattaggassa adā gāmaṃ, tathā’bhayagirimhi ca.
60.
 Dakkhiṇagirināmassa, vihārassa ca dāpayi;
Gāmaṃ kataññubhāvena, rājā paramadhammiko.
61.
 Sakkasenāpati rammaṃ, pariveṇaṃ sumāpiya;
Adāsi sahagāmehi, theriyānaṃ sanāmikaṃ.
62.
 Bhariyā vajirā tassa, tesaṃyeva adāpayi;
Pariveṇaṃ karitvāna, sagāmaṃ sakanāmakaṃ.
63.
 Upassayaṃ karitvāna, sā eva padalañchane;
Bhikkhūnīnaṃ adā thera-vaṃse sabbattha pūjite.
64.
 Sakkasenāpati mātā, devā’raññaka bhikkhūnaṃ;
Theravaṃsappadīpānaṃ, akā’vāsaṃ sanāmakaṃ.
65.
 Sā eva paṭibimbassa, satthu maricavaṭṭiyaṃ;
Cūḷāmaṇiṃ pādajalaṃ, akā chattañca cīvaraṃ.
66.
 Rājā rājālayeyeva, rājavaṃsaṃ sanāmakaṃ;
Akāsi pāḷikaṃ nāma, pāsādaṃ sumano haraṃ.
67.
 Pūjesi rājinī nāma, rājino bhariyā’parā;
Paṭṭakañcukapūjāya, hemamālika cetiyaṃ.
68.
 Tassā puttosi siddhattho, nāma issariye ṭhito;
Suto malayarājāti, rūpena makaraddhajo.
69.
 Rājā tasmiṃ mate katvā, sālaṃ bhikkhunamuttamaṃ;
Dānavaṭṭaṃ paṭṭhapetvā, tassa pattimadā tadā.
70.
 Evaṃ dhammena kārente, rajjaṃ laṅkādīpe tadā;
Coḷarājena yujjhitvā, paṇḍurājā parājito.
71.
 Paṇṇākārāni nekāni, balaṃ sandhāya pesayi;
Rājālaṃkissaro saddhiṃ, mantetvā sacivehi so.
72.
 Sannayha  balakāyaṃ so, sakkasenāpatiṃ sakaṃ;
Balassa nāyakaṃ katvā, mahāyitthamupāgami.
73.
 Vijayaṃ pubbarājūnaṃ, vatvā velātaṭe ṭhito;
Ussāhaṃ janayitvāna, nāvaṃ āropayī balaṃ.
74.
 Balakāyaṃ samādāya, sakkasenāpatiṃ tadā;
Sukhena sāgaraṃ tiṇṇo, paṇḍudesamupāgami.
75.
 Disvā balañca tañceva, paṇḍurājā sumānaso;
Ekacchattaṃ karissāmi, jambudīpanti abravi.
76.
 Baladvayaṃ gahetvāna, rājā so coḷavaṃsajaṃ;
Jetuṃ asakkuṇitvāna yuddhamujjhiya nikkhami.
77.
 Yujjhissāmīti gantāna, sakkasenāpatī puna;
Nisinno upasaggena, mato pāpena paṇḍuto.
78.
 Laṃkissaro balassāpi, tena rogena nānasaṃ;
Sutvā dayālubhāvena, senaṃ āṇāpayī tato.
79.
 Sakka senāpatiṭṭhānaṃ, tassa puttassa’dā tadā;
Vaḍḍhesi tena taṃ puttaṃ, katvā senāya nāyakaṃ.
80.
 Nikāyattayavāsīhi, parittaṃ nagare tadā;
Kāretvā rogadubbuṭṭhi-bhayaṃ nāsesi jantunaṃ.
81.
 Sāsanassa ca lokassa, santiṃ katvā anekadhā;
Rājā so dasame vasse, sukhena tidivaṃ gato.
82.
 Laṃkārajjepi ṭhatvā kathitatipiṭako sabbavijjāpadīpo,
Vattāvādī kavī so satidhītivisado desako bhāvako ca;
Paññāsaddhādayā vā parahitanirato lokavedīvadaññū;
Rājindo kassapo’yaṃ viya vimalaguṇo hotulokopi sabbo.
Sujanappasādasaṃvegatthāya kate mahāvaṃse
Dvirājako nāma
Paññāsatimo paricchedo.
