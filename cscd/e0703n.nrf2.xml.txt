Tatiya pariccheda
Paṭhamadhammasaṃgīti
1.
 Pañcanetto  jino pañca-cattālīsasamā’samo;
Ṭhatvā sabbāni kiccāni, katvā lokassa sabbathā.
2.
 Kusinārāyayamaka-sālānamantare vare;
Vesākhapuṇṇamāyaṃ so, dīpo lokassa nibbuto.
3.
 Saṅkhyāpathamatikkantā, bhikkhū tattha samāgatā;
Khattiyā brāhmaṇā vassā, suddhā devā tatheva ca.
4.
 Sattasatasahassāni, tesu pāmokkhabhikkhavo;
Thero mahākassapova, saṅghatthero tadā ahu.
5.
 Satthusarīrasārīra-dhātukiccāni kāriya;
Icchanto so mahāthero, satthu dhammaciraṭṭhitiṃ.
6.
 Lokanāthe dasabale, sattāhaparinibbute;
Dubbhāsitaṃ subhaddassa, buddhassa vacanaṃ saraṃ.
7.
 Saraṃ cīvaradānañca, samatte ṭhapanaṃ tathā;
Saddhammaṭhapanatthāya, muninā’nuggahaṃ kataṃ.
8.
 Kātuṃ saddhammasaṃgītiṃ, sambuddhānamate yati;
Navaṅgasāsanadhare, sabbaṅgasamupāgate.
9.
 Bhikkhū pañcasateyeva, mahākhīṇāsave vare;
Sammanni ekenūne tu, ānandattherakāraṇā.
10.
 Puna ānandattherā’pi, bhikkhūhi abhiyācito;
Sammanni kātuṃ saṃgītiṃ, sā na sakkā hi taṃ vinā.
11.
 Sādhukīḷanasattāhaṃ, sattāhaṃ dhātubhājanaṃ;
Iccaddhamāsaṃ khepetvā, sabbalokānukampakā.
12.
 Vassaṃ vasaṃ rājagahe, kassāma dhammasaṅgahaṃ;
Nāññehi tatta vatthabba-miti katvāna nicchayaṃ.
13.
 Sokāturaṃ  tattha tattha, assāsento mahājanaṃ;
Jambudīpamhi te therā, vicaritvāna cārikaṃ.
14.
 Āsaḷhisukkapakkhamhi, sukkapakkhaṭhitatthikā;
Upāgamuṃ rājagahaṃ, sampannacatupaccayaṃ.
15.
 Tattheva vassūpagatā, te mahākassapādayo;
Therā thiraguṇūpetā, sambuddhamatakovidā.
16.
 Vassānaṃ paṭhamaṃ māsaṃ, sabbasenāsanesu’pi;
Kāresuṃ paṭisaṅkhāraṃ, vatvānā’jātasattuno.
17.
 Vihārapaṭisaṅkhāre, niṭṭhite ahu bhūpati;
Idāni dhammasaṃgītiṃ, karissāmi mayaṃ iti.
18.
 Kattabbaṃ kintipuṭṭhassa, nisajjaṭhānamādisuṃ;
Rājā katthāti pucchitvā, vuttaṭhānamhi tehi so.
19.
 Sīghaṃ vebhāraselassa, passe kāresi maṇḍapaṃ;
Sattapaṇṇiguhādvāre, rammaṃ devasabhopamaṃ.
20.
 Sabbathā maṇḍayitvā taṃ, attharāpesi tattha so;
Bhikkhūnaṃ gaṇanāyeva, anagghattharaṇāni ca.
21.
 Nissāya dakkhiṇaṃ bhāgaṃ, uttarāmukhamuttamaṃ;
Therāsanaṃ supaññattaṃ, āsi tattha mahārahaṃ.
22.
 Tasmiṃ maṇḍapamajjhasmiṃ, puratthamukhamuttamaṃ;
Dhammāsanaṃ supaññattaṃ, ahosi sugatārahaṃ.
23.
 Rājā’rocayi therānaṃ, kammaṃ no niṭṭhitaṃ iti;
Te therā theramānanda-mānandakaramabravuṃ.
24.
 Sve sannipāto ānanda, sekhena gamanaṃ tahiṃ;
Na yuttante sadatthe tvaṃ, appamatto tato bhava.
25.
 Iccevaṃ codito thero, katvāna vīriyaṃ samaṃ;
Iriyāpathato muttaṃ, arahattamapāpuṇi.
26.
 Vassānaṃ dutiye māse, dutiye divase pana;
Rucire maṇḍape tasmiṃ, therā sannipatiṃsu te.
27.
 Ṭhapetvā’nandattherassa, anucchavikamāsanaṃ;
Āsanesu nisīdiṃsu, arahanto yathārahaṃ.
28.
 Thero’rahattapattiṃ  so, ñāpetuṃ tehi nāgamā;
Kuhiṃ ānandatthero’ti, vuccamāne tu kehici.
29.
 Nimmujjitvā pathaviyā, gantvā jotipathena vā;
Nisīdi thero ānando, attano ṭhapitāsane.
30.
 Upālithero vinaye, sesadhamme asesake;
Ānandattheramakaruṃ, sabbe therā dhurandhare.
31.
 Mahāthero sakattānaṃ, vinayaṃ pucchituṃ sayaṃ;
Sammannu’pālithero ca, vissajjetuṃ tameva tu.
32.
 Therāsane nisīditvā, vinayaṃ tamapucchi so;
Dhammāsane nisīditvā, vissajjesi tameva so.
33.
 Vinayaññūnamaggena, vissajjitakamena te;
Sabbe sajjhāyamakaruṃ, vinayaṃ nayakovidā.
34.
 Aggaṃ bahussutādīnaṃ, kosārakkhaṃ mahesino;
Sammannitvāna attānaṃ, thero dhammamapucchi so.
35.
 Tathā sammanniya’ttānaṃ, dhammāsanāgato sayaṃ;
Vissajjesi tamānanda-tthero dhammamasesato.
36.
 Vedehamuninā tena, vissajjitakamena te;
Sabbe sajjhāyamakaruṃ, dhammaṃ dhammatthakovidā.
37.
 Evaṃ sattahi māsehi, dhammasaṃgīti niṭṭhitā;
Sabbalokahitatthāya, sabbalokahi tehi sā.
38.
 Mahākassapatherena, idaṃ sugatasāsanaṃ;
Pañcavassasahassāni, samatthaṃ vattane kataṃ.
39.
 Atīva jātapāmojjā, sandhārakajalantikā;
Saṃgītipariyosāne, chaddhākampi mahāmahī.
40.
 Acchariyāni cā’hesuṃ, lokenekāninekadhā;
Thereheva katattā ca, theriyāyaṃ paramparā.
41.
 Paṭhamaṃ saṅgahaṃ katvā, sabbalokahitaṃ bahuṃ;
Te yāvatāyukaṃ ṭhatvā, therā sabbepi nibbutā.
42.
 Therā’pi  te matipadīpahatandhakārā,
Lokandhakārahananamhi mahāpadīpā;
Nibbāpitā maraṇaghoramahānilena,
Tenāpi jīvitamadaṃ matimā jaheyyāti.
Sujanappasādaṃsaṃvegatthāya kate mahāvaṃse
Paṭhamadhammasaṃgītināma
Tatiyo paricchedo.
