

 cūḷavaggassa  paṭhame lakuṇḍakabhaddiyanti ettha bhaddiyoti tassa āyasmato nāmaṃ kāyassa pana rassattā lakuṇḍakabhaddiyoti naṃ sañjānanti so kira sāvatthivāsī kulaputto mahaddhano mahābhogo rūpena apāsādiko dubbaṇṇo duddasiko okoṭimako so ekadivasaṃ satthari jetavane viharante upāsakehi saddhiṃ vihāraṃ gantvā dhammadesanaṃ sutvā paṭiladdhasaddho pabbajitvā laddhūpasampado satthu santike kammaṭṭhānaṃ gahetvā vipassanāya kammaṃ karonto sotāpattiphalaṃ pāpuṇi tadā sekkhā bhikkhū yebhuyyena āyasmantaṃ sāriputtaṃ upasaṅkamitvā uparimaggatthāya kammaṭṭhānaṃ yācanti dhammadesanaṃ yācanti pañhaṃ pucchanti so tesaṃ adhippāyaṃ pūrento kammaṭṭhānaṃ ācikkhati dhammaṃ deseti pañhaṃ vissajjeti te ghaṭentā vāyamantā appekacce sakadāgāmiphalaṃ appekacce anāgāmiphalaṃ appekacce arahattaṃ appekacce tisso vijjā appekacce chaḷabhiññā appekacce catasso paṭisambhidā adhigacchanti te disvā lakuṇḍakabhaddiyopi sekho samāno kālaṃ ñatvā attano cittakallatañca sallekhañca paccavekkhitvā dhammasenāpatiṃ upasaṅkamitvā katapaṭisanthāro sammodamāno dhammadesanaṃ yāci sopissa ajjhāsayassa anurūpaṃ kathaṃ kathesi tena vuttaṃ  tena kho pana samayena āyasmā sāriputto āyasmantaṃ lakuṇḍakabhaddiyaṃ anekapariyāyena dhammiyā kathāya sandassetītiādi
tattha anekapariyāyenāti itipi pañcakkhandhā aniccā itipi dukkhā itipi anattāti evaṃ anekehi kāraṇehi dhammiyā kathāyāti pañcannaṃ upādānakkhandhānaṃ udayabbayādipakāsaniyā dhammiyā kathāya sandassetīti tāniyeva aniccādilakkhaṇāni udayabbayādike ca sammā dasseti hatthena gahetvā viya paccakkhato dasseti samādapetīti tattha  lakkhaṇārammaṇikaṃ vipassanaṃ sammā ādapeti yathā vīthipaṭipannā hutvā pavattati evaṃ gaṇhāpeti samuttejetīti vipassanāya āraddhāya saṅkhārānaṃ udayabbayādīsu upaṭṭhahantesu yathākālaṃ  paggahaniggahasamupekkhaṇehi bojjhaṅgānaṃ anupavattanena bhāvanaṃ majjhimaṃ vīthiṃ otāretvā yathā vipassanāñāṇaṃ sūraṃ pasannaṃ hutvā vahati evaṃ indriyānaṃ visadabhāvakaraṇena vipassanācittaṃ sammā uttejeti visadāpanavasena vodapeti sampahaṃsetīti tathā pavattiyamānāya vipassanāya samappavattabhāvanāvasena ceva upariladdhabbabhāvanābalena ca cittaṃ sammā pahaṃseti laddhassādavasena vā suṭṭhu toseti anupādāya āsavehi cittaṃ vimuccīti yathā yathā dhammasenāpati dhammaṃ deseti tathā tathā tathalakkhaṇaṃ vipassantassa therassa ca desanānubhāvena attano ca upanissayasampattiyā ñāṇassa paripākaṃ gatattā desanānusārena ñāṇe anupavattante kāmāsavādīsu kañci āsavaṃ aggahetvā maggapaṭipāṭiyāva anavasesato cittaṃ vimucci arahattaphalaṃ sacchākāsīti attho
etamatthaṃ viditvāti etaṃ āyasmato lakuṇḍakabhaddiyassa aññārādhanasaṅkhātaṃ atthaṃ sabbākārato viditvā tadatthadīpanaṃ imaṃ udānaṃ udānesi
tattha uddhanti rūpadhātuyā arūpadhātuyā ca adhoti kāmadhātuyā sabbadhīti sabbasmimpi saṅkhāragate vippamuttoti pubbabhāge vikkhambhanavimuttiyā aparabhāge samucchedapaṭipassaddhivimuttīhi sabbappakārena vimutto ettha ca uddhaṃ vippamuttoti etena pañcuddhambhāgiyasaṃyojanapahānaṃ dasseti adho vippamuttoti etena pañcorambhāgiyasaṃyojanapahānaṃ sabbadhivippamuttoti etena avasiṭṭhasabbākusalapahānaṃ dasseti atha vā uddhanti anāgatakālaggahaṇaṃ adhoti atītakālaggahaṇaṃ ubhayaggahaṇeneva tadubhayapaṭisaṃyuttattā paccuppanno addhā gahito hoti tattha anāgatakālaggahaṇena anāgatakkhandhāyatanadhātuyo gahitā sesapadesupi eseva nayo sabbadhīti kāmabhedādike sabbasmiṃ bhave idaṃ vuttaṃ hoti  anāgato atīto paccuppannoti evaṃ tiyaddhasaṅgahite sabbasmiṃ bhave vippamuttoti
ayaṃhamasmītianānupassīti yo evaṃ vippamutto so rūpavedanādīsu ayaṃ nāma dhammo ahamasmīti diṭṭhimānamaññanāvasena evaṃ nānupassati tassa tathā dassane kāraṇaṃ natthīti adhippāyo atha vā ayaṃhamasmīti anānupassīti idaṃ yathāvuttāya vimuttiyā adhigamupāyadīpanaṃ tiyaddhasaṅgahite tebhūmake saṅkhāre etaṃ mama esohamasmi eso me attāti pavattanasabhāvāya maññanāya anadhiṭṭhānaṃ katvā netaṃ mama nesohamasmi na me so attāti evaṃ uppajjamānā yā pubbabhāgavuṭṭhānagāminī vipassanā sā vimuttiyā padaṭṭhānaṃ evaṃ vimutto udatāri oghaṃ atiṇṇapubbaṃ apunabbhavāyāti evaṃ dasahi saṃyojanehi sabbākusalehi  ca sabbathā vimutto arahā ariyamaggādhigamanato pubbe supinantepi atiṇṇapubbaṃ kāmogho bhavogho diṭṭhogho avijjoghoti imaṃ catubbidhaṃ oghaṃ saṃsāramahoghameva vā apunabbhavāya anupādisesāya nibbānāya udatāri uttiṇṇo uttaritvā pāre ṭhitoti attho
paṭhamasuttavaṇṇanā niṭṭhitā

 dutiye sekhaṃ maññamānoti sekho ayanti maññamāno tatrāyaṃ vacanattho  sikkhatīti sekho kiṃ sikkhati adhisīlaṃ adhicittaṃ adhipaññañca atha vā sikkhanaṃ sikkhā sā etassa sīlanti sekho so hi apariyositasikkhattā tadadhimuttattā ca ekantena sikkhanasīlo na pariniṭṭhitasikkho asekho viya tattha paṭippassaddhussukko nāpi vissaṭṭhasikkho pacurajano viya tattha anadhimutto atha vā ariyāya jātiyā tīsu sikkhāsu jāto tattha vā bhavoti sekho bhiyyosomattāyāti pamāṇato uttari pamāṇaṃ atikkamitvā adhikataranti attho āyasmā hi lakuṇḍakabhaddiyo paṭhamasutte vuttena vidhinā paṭhamovādena yathānisinnova āsavakkhayappatto dhammasenāpati pana tassa taṃ arahattappattiṃ anāvajjanena ajānitvā sekhoyevāti maññamāno appaṃ yācito bahuṃ  dadamāno uḷārapuriso viya bhiyyo bhiyyo anekapariyāyena āsavakkhayāya dhammaṃ kathetiyeva āyasmāpi lakuṇḍakabhaddiyo katakicco dānāhaṃ kiṃ iminā ovādenāti acintetvā saddhammagāravena pubbe viya sakkaccaṃ suṇātiyeva taṃ disvā bhagavā gandhakuṭiyaṃ nisinnoyeva buddhānubhāvena yathā dhammasenāpati tassa kilesakkhayaṃ jānāti tathā katvā imaṃ udānaṃ udānesi tena vuttaṃ tena kho pana samayenātiādi tattha yaṃ vattabbaṃ taṃ anantarasutte vuttameva
gāthāyaṃ pana acchecchi vaṭṭanti anavasesato kilesavaṭṭaṃ samucchindi chinne ca kilesavaṭṭe kammavaṭṭampi chinnameva byagā nirāsanti āsā vuccati taṇhā natthi ettha āsāti nirāsaṃ nibbānaṃ taṃ nirāsaṃ visesena agā adhigatoti byagā aggamaggassa adhigatattā puna adhigamakāraṇena vinā adhigatoti attho yasmā taṇhā dukkhasamudayabhūtā tāya  pahīnāya appahīno nāma kileso natthi tasmāssa  taṇhāpahānaṃ savisesaṃ katvā dassento visukkhā saritā na sandatīti āha tassattho  catutthasūriyapātubhāvena viya mahānadiyo catutthamaggañāṇuppādena anavasesato visukkhā visositā taṇhāsaritā nadī na sandati ito paṭṭhāya na pavattati taṇhā hi saritāti vuccati yathāha  saritāni sinehitāni ca somanassāni bhavanti jantunoti  saritā visattikāti  ca chinnaṃ vaṭṭaṃ na vattatīti evaṃ kilesavaṭṭasamucchedena chinnaṃ vaṭṭaṃ anuppādadhammataṃ avipākadhammatañca āpādanena upacchinnaṃ kammavaṭṭaṃ na vattati na pavattati esevanto dukkhassāti yadetaṃ sabbaso kilesavaṭṭābhāvato kammavaṭṭassa appavattanaṃ so āyatiṃ vipākavaṭṭassa ekaṃseneva anuppādo eva sakalassāpi saṃsāradukkhassa anto paricchedo parivaṭumabhāvoti
dutiyasuttavaṇṇanā niṭṭhitā

 tatiye kāmesūti vatthukāmesu ativelanti velaṃ atikkamitvā sattāti ayonisomanasikārabahulatāya vijjamānampi ādīnavaṃ  anoloketvā assādameva saritvā sajjanavasena sattā āsattā laggāti attho rattāti vatthaṃ viya raṅgajātena cittassa vipariṇāmakaraṇena chandarāgena rattā sārattā giddhāti abhikaṅkhanasabhāvena abhijjhanena giddhā gedhaṃ āpannā gadhitāti rāgamucchitā viya dummocanīyabhāvena tattha paṭibaddhā mucchitāti kilesavasena  visaññībhūtā viya anaññakiccā mucchaṃ mohaṃ āpannā ajjhopannāti anaññasādhāraṇe viya katvā gilitvā pariniṭṭhapetvā ṭhitā sammattakajātāti kāmesu pātabyataṃ āpajjantā appasukhavedanāya sammattakā suṭṭhu mattakā jātā sammodakajātātipi pāṭho jātasammodanā uppannapahaṃsāti attho sabbehipi padehi tesaṃ taṇhādhipannataṃyeva vadati ettha ca paṭhamaṃ kāmesūti vatvā punapi kāmesūti vacanaṃ tesaṃ sattānaṃ tadadhimuttidīpanatthaṃ tena sabbiriyāpathesu kāmaguṇasamaṅgino hutvā tadā vihariṃsūti dasseti
tasmiñhi  samaye ṭhapetvā ariyasāvake sabbe sāvatthivāsino ussavaṃ ghosetvā yathāvibhavaṃ āpānabhūmiṃ sajjetvā bhuñjantā pivantā āvi ceva raho ca kāme paribhuñjantā indriyāni paricārentā kāmesu pātabyataṃ āpajjiṃsu bhikkhū sāvatthiyaṃ piṇḍāya carantā tattha tattha gehe ārāmuyyānādīsu ca manusse ussavaṃ ghosetvā kāmaninne tathā paṭipajjante disvā vihāraṃ gantvā saṇhasukhumaṃ dhammaṃ labhissāmāti bhagavato etamatthaṃ ārocesuṃ tena vuttaṃ  atha kho sambahulā bhikkhū kāmesu viharantīti
etamatthaṃ viditvāti etaṃ tesaṃ manussānaṃ āpānabhūmiramaṇīyesu mahāpariḷāhesu anekānatthānubandhesu ghorāsayhakaṭukaphalesu kāmesu anādīnavadassitaṃ sabbākārato viditvā kāmānañceva kilesānañca ādīnavavibhāvanaṃ imaṃ udānaṃ udānesi
tattha kāmesu sattāti vatthukāmesu kilesakāmena rattā mattā  sattā visattā laggā laggitā saṃyuttā kāmasaṅgasattāti tāyeva kāmasattiyā vatthukāmesu rāgasaṅgena ceva diṭṭhimānadosaavijjāsaṅgehi ca sattā āsattā saṃyojane vajjamapassamānāti kammavaṭṭaṃ  vipākavaṭṭena bhavādike vā bhavantarādīhi satte vā dukkhehi saṃyojanato bandhanato saṃyojananāmake kāmarāgādikilesajāte saṃyojanīyesu dhammesu assādānupassitāya vaṭṭadukkhamūlabhāvādikaṃ vajjaṃ dosaṃ ādīnavaṃ apassantā na hi jātu saṃyojanasaṅgasattā oghaṃ tareyyuṃ vipulaṃ mahantanti evaṃ ādīnavadassanābhāvena saṃyojanasabhāvesu saṅgesu saṃyojanasaṅkhātehi vā saṅgehi tesaṃ visayesu tebhūmakadhammesu sattā vipulavisayatāya anādikālatāya ca vipulaṃ vitthiṇṇaṃ mahantañca kāmādioghaṃ saṃsāroghameva vā na kadāci tareyyuṃ ekaṃseneva tassa oghassa pāraṃ na gaccheyyunti attho
tatiyasuttavaṇṇanā niṭṭhitā

 catutthe andhīkatāti kāmā nāma anandhampi andhaṃ karonti
yathāha  
luddho atthaṃ na jānāti luddho dhammaṃ na passati
andhatamaṃ tadā hoti yaṃ lobho sahate naranti  
tasmā kāmena anandhāpi andhā katāti andhīkatā sesaṃ anantarasutte vuttanayameva tattha hi manussānaṃ pavatti bhikkhūhi disvā bhagavato ārocitā idha bhagavatā sāmaṃyeva diṭṭhāti ayameva viseso satthā sāvatthito nikkhamitvā jetavanaṃ gacchanto antarāmagge aciravatiyaṃ nadiyaṃ macchabandhehi oḍḍitaṃ kuminaṃ pavisitvā nikkhantuṃ asakkonte bahū macche passi tato aparabhāge  ekaṃ khīrapakaṃ vacchaṃ goravaṃ katvā anubandhitvā thaññapipāsāya gīvaṃ pasāretvā mātu antarasatthiyaṃ mukhaṃ upanentaṃ passi atha bhagavā vihāraṃ pavisitvā pāde pakkhāletvā paññattavarabuddhāsane nisinno pacchimaṃ vatthudvayaṃ purimassa upamānabhāvena gahetvā imaṃ udānaṃ udānesi
tattha kāmandhāti vatthukāmesu kilesakāmena andhā vicakkhukā katā jālasañchannāti sakattabhāvaparattabhāvesu ajjhattikabāhirāyatanesu tannissitesu ca dhammesu atītādivasena anekabhedabhinnesu heṭṭhupariyavasena aparāparaṃ uppattiyā antogadhānaṃ anatthāvahato ca jālabhūtāya taṇhāya sukhumacchiddena jālena parivuto viya udakarahado sañchannā paliguṇṭhitā ajjhotthaṭā taṇhāchadanachāditāti taṇhāsaṅkhātena chadanena sevālapaṇakena viya udakaṃ chāditā paṭicchannā pihitāti attho padadvayenāpi kāmacchandanīvaraṇanivāritakusalacittācārataṃ dasseti
pamattabandhunā baddhāti kilesamārena devaputtamārena ca baddhā yadaggena hi kilesamārena baddhā tadaggena devaputtamārenapi baddhā nāma honti vuttañhetaṃ 
antalikkhacaro pāso yvāyaṃ carati mānaso
tena taṃ bādhayissāmi na me samaṇa mokkhasīti 
namuci  kaṇho pamattabandhūti tīṇi mārassa nāmāni devaputtamāropi hi kilesamāro viya anatthena pamatte satte bandhatīti pamattabandhu pamattā bandhane baddhātipi paṭhanti tattha bandhaneti kāmaguṇabandhaneti attho baddhāti niyamitā yathā kiṃ macchāva kumināmukhe yathā nāma macchabandhakena oḍḍitassa kuminassa mukhe paviṭṭhā macchā tena baddhā hutvā maraṇamanventi  pāpuṇanti evameva mārena oḍḍitena kāmaguṇabandhanena baddhā ime sattā jarāmaraṇamanventi vaccho khīrapakova mātaraṃ yathā khīrapāyī taruṇavaccho attano mātaraṃ anveti anugacchati na aññaṃ evaṃ mārabandhanabaddhā sattā saṃsāre paribbhamantā maraṇameva anventi anugacchanti na ajaraṃ amaraṇaṃ nibbānanti adhippāyo
catutthasuttavaṇṇanā niṭṭhitā

 pañcame sambahulānaṃ bhikkhūnaṃ piṭṭhito piṭṭhitoti āyasmā lakuṇḍakabhaddiyo ekadivasaṃ sambahulehi bhikkhūhi saddhiṃ gāmantarena piṇḍāya caritvā katabhattakicco pattaṃ vodakaṃ katvā thavikāya pakkhipitvā aṃse laggetvā cīvaraṃ saṅgharitvā tampi vāmaṃse ṭhapetvā pāsādikena abhikkantena paṭikkantena ālokitena vilokitena samiñjitena pasāritena okkhittacakkhu iriyāpathasampanno attano satipaññāvepullaṃ pakāsento viya satisampajaññaṃ sūpaṭṭhitaṃ katvā samāhitena cittena pade padaṃ nikkhipanto gacchati gacchanto ca bhikkhūnaṃ pacchato pacchato gacchati tehi bhikkhūhi asaṃmisso kasmā asaṃsaṭṭhavihāritāya apica tassāyasmato rūpaṃ paribhūtaṃ paribhavaṭṭhānīyaṃ puthujjanā ohīḷenti thero taṃ jānitvā piṭṭhito piṭṭhito gacchati mā ime maṃ nissāya apuññaṃ pasaviṃsūti evaṃ te bhikkhū ca thero ca sāvatthiṃ patvā vihāraṃ pavisitvā yena bhagavā tenupasaṅkamanti tena vuttaṃ  tena kho pana samayena āyasmā lakuṇḍakabhaddiyotiādi
tattha dubbaṇṇanti virūpaṃ tenassa vaṇṇasampattiyā saṇṭhānasampattiyā ca abhāvaṃ dasseti duddasikanti  apāsādikadassanaṃ tenassa anubyañjanasampattiyā ākārasampattiyā ca abhāvaṃ dasseti okoṭimakanti rassaṃ iminā ārohasampattiyā abhāvaṃ dasseti yebhuyyenabhikkhūnaṃ paribhūtarūpanti puthujjanabhikkhūhi ohīḷitarūpaṃ puthujjanā ekacce chabbaggiyādayo tassāyasmato guṇaṃ ajānantā hatthakaṇṇacūḷikādīsu gaṇhantā parāmasantā kīḷantā paribhavanti na ariyā kalyāṇaputhujjanā vā
bhikkhū āmantesīti kasmā āmantesi therassa guṇaṃ pakāsetuṃ evaṃ kira bhagavato ahosi ime bhikkhū mama puttassa mahānubhāvataṃ na jānanti tena taṃ paribhavanti taṃ nesaṃ dīgharattaṃ ahitāya dukkhāya bhavissati handāhaṃ imassa guṇe bhikkhūnaṃ pakāsetvā paribhavato naṃ mocessāmīti
passatha noti passatha nu na ca sā samāpatti sulabharūpā yā tena bhikkhunā asamāpannapubbāti rūpasamāpatti arūpasamāpatti brahmavihārasamāpatti nirodhasamāpatti phalasamāpattīti evaṃ pabhedā sāvakasādhāraṇā yā kāci samāpattiyo nāma tāsu ekāpi samāpatti na  sulabharūpā dullabhā natthiyeva sā tena lakuṇḍakabhaddiyena bhikkhunā asamāpannapubbā etenassa yaṃ vuttaṃ mahiddhiko mahānubhāvoti tattha mahiddhikataṃ pakāsetvā idāni mahānubhāvataṃ dassetuṃ yassa catthāyātiādimāha taṃ heṭṭhā vuttanayameva ettha ca bhagavā eso bhikkhave bhikkhūtiādinā bhikkhave ayaṃ bhikkhu na yo vā so vā dubbaṇṇo duddasiko okoṭimakoti bhikkhūnaṃ piṭṭhito piṭṭhito āgacchatīti ca ettakena na oññātabbo atha kho mahiddhiko mahānubhāvo yaṃkiñci sāvakena pattabbaṃ sabbaṃ taṃ tena anuppattaṃ tasmā taṃ pāsāṇacchattaṃ viya garuṃ katvā oloketha taṃ vo dīgharattaṃ hitāya sukhāya bhavissatīti dasseti
etamatthaṃ viditvāti etaṃ āyasmato lakuṇḍakabhaddiyassa mahiddhikatāmahānubhāvatādibhedaṃ guṇarāsiṃ sabbākārato jānitvā tadatthadīpanaṃ imaṃ udānaṃ udānesi
tattha nelaṅgoti elaṃ vuccati doso nāssa elanti nelaṃ  kiṃ pana taṃ suparisuddhasīlaṃ tañhi niddosaṭṭhena idha nelanti adhippetaṃ taṃ nelaṃ padhānabhūtaṃ aṅgaṃ etassāti nelaṅgo so yaṃ rathoti vakkhati tena sambandho tasmā suparisuddhasīlaṅgoti attho arahattaphalasīlañhi idhādhippetaṃ seto pacchādo etassāti setapacchādo pacchādoti rathassa upari attharitabbakambalādi so pana suparisuddhadhavalabhāvena seto vā hoti rattanīlādīsu vā aññataro idha pana arahattaphalavimuttiyā adhippetattā suparisuddhabhāvaṃ upādāya  setapacchādoti vuttaṃ yathā aññatrāpi ratho sīlaparikkhāroti eko satisaṅkhāto aro etassāti ekāro vattatīti pavattati rathoti therassa attabhāvaṃ sandhāya vadati
anīghanti niddukkhaṃ khobhavirahitaṃ yānaṃ viya kilesaparikhobhavirahitanti attho āyantanti sambahulānaṃ bhikkhūnaṃ piṭṭhito piṭṭhito āgacchantaṃ chinnasotanti pacchinnasotaṃ pakatirathassa hi sukhapavattanatthaṃ akkhasīsesu  nābhiyañca upalittānaṃ sappitelādīnaṃ soto savanaṃ sandanaṃ hoti tena so acchinnasoto nāma hoti ayaṃ pana chattiṃsatiyā sotānaṃ anavasesato pahīnattā chinnasoto nāma hoti taṃ chinnasotaṃ natthi etassa bandhananti abandhano rathūpattharassa hi akkhena saddhiṃ niccalabhāvakaraṇatthaṃ bahūni bandhanāni honti tena so sabandhano ayaṃ pana sabbasaṃyojanabandhanānaṃ anavasesato parikkhīṇattā abandhano taṃ abandhanaṃ passāti bhagavā therassa guṇehi somanassappatto hutvā attānaṃ vadati
iti satthā āyasmantaṃ lakuṇḍakabhaddiyaṃ arahattaphalasīsena sucakkaṃ arahattaphalavimuttiyā suuttaracchadaṃ sūpaṭṭhitāya satiyā svāraṃ kilesaparikhobhābhāvena  aparikhobhaṃ taṇhūpalepābhāvena anupalepaṃ saṃyojanādīnaṃ abhāvena abandhanaṃ suparikkhittaṃ suyuttaṃ ājaññarathaṃ katvā dasseti
pañcamasuttavaṇṇanā niṭṭhitā

 chaṭṭhe aññāsikoṇḍaññoti ettha koṇḍaññoti tassāyasmato gottato āgatanāmaṃ sāvakesu pana sabbapaṭhamaṃ ariyasaccāni paṭivijjhīti bhagavatā aññāsi vata bho koṇḍaññoti  vuttaudānavasena thero sāsane aññāsikoṇḍaññotveva paññāyittha taṇhāsaṅkhayavimuttinti taṇhā saṅkhīyati pahīyati etthāti taṇhāsaṅkhayo nibbānaṃ tasmiṃ taṇhāsaṅkhaye vimutti taṇhā vā saṅkhīyati pahīyati etenāti taṇhāsaṅkhayo ariyamaggo tassa phalabhūtā pariyosānabhūtā vā vimuttīti taṇhāsaṅkhayavimutti  nippariyāyena arahattaphalasamāpatti taṃ paccavekkhamāno nisinno hoti ayañhi āyasmā bahulaṃ phalasamāpattiṃ samāpajjati tasmā idhāpi evamakāsi
etamatthaṃviditvāti etaṃ aññāsikoṇḍaññattherassa aggaphalapaccavekkhaṇaṃ viditvā tadatthadīpanaṃ imaṃ udānaṃ udānesi
tattha yassa mūlaṃ chamā natthīti yassa ariyapuggalassa attabhāvarukkhamūlabhūtā avijjā tassāva patiṭṭhā hetubhūtā āsavanīvaraṇaayonisomanasikārasaṅkhātā chamā pathavī ca natthi aggamaggena samugghātitattā paṇṇā natthi kuto latāti natthi latā kuto paṇṇāti padasambandho mānātimānādipabhedā sākhāpasākhādisaṅkhātā latāpi natthi kuto eva madappamādamāyāsāṭheyyādipaṇṇānīti attho atha vā paṇṇā natthi kuto latāti rukkhaṅkurassa vaḍḍhamānassa paṭhamaṃ paṇṇāni nibbattanti pacchā sākhāpasākhāsaṅkhātā latāti katvā vuttaṃ tattha  yassa ariyamaggabhāvanāya asati uppajjanārahassa attabhāvarukkhassa ariyamaggassa bhāvitattā yaṃ avijjāsaṅkhātaṃ mūlaṃ tassa patiṭṭhānabhūtaṃ āsavādi ca natthi mūlaggahaṇeneva cettha mūlakāraṇattā bījaṭṭhāniyaṃ kammaṃ tadabhāvopi gahitoyevāti veditabbo asati ca kammabīje taṃnimitto viññāṇaṅkuro viññāṇaṅkuranimittā ca nāmarūpasaḷāyatanapattasākhādayo na nibbattissantiyeva tena vuttaṃ  yassa mūlaṃ chamā natthi paṇṇā natthi kuto latāti
taṃ dhīraṃ bandhanā muttanti taṃ catubbidhasammappadhānavīriyayogena vijitamārattā dhīraṃ tato eva sabbakilesābhisaṅkhārabandhanato muttaṃ ko taṃ ninditumarahatīti ettha nti nipātamattaṃ evaṃ sabbakilesavippamuttaṃ sīlādianuttaraguṇasamannāgataṃ ko nāma viññujātiko nindituṃ garahituṃ arahati nindānimittasseva abhāvato devāpi naṃ pasaṃsantīti aññadatthu devā sakkādayo guṇavisesavidū apisaddena manussāpi khattiyapaṇḍitādayo pasaṃsanti kiñca bhiyyo brahmunāpi pasaṃsito mahābrahmunāpi aññehipi brahmanāgayakkhagandhabbādīhipi pasaṃsito thomitoyevāti
chaṭṭhasuttavaṇṇanā niṭṭhitā

 sattame papañcasaññāsaṅkhāpahānanti papañcenti yattha sayaṃ uppannā taṃ santānaṃ vitthārenti ciraṃ ṭhapentīti papañcā kilesā visesato rāgadosamohataṇhādiṭṭhimānā tathā hi vuttaṃ 
rāgo papañco doso papañco moho papañco taṇhā papañco diṭṭhi papañco māno papañcoti 
apica saṃkilesaṭṭho papañcaṭṭho kacavaraṭṭho papañcaṭṭho tattha rāgapapañcassa subhasaññā nimittaṃ dosapapañcassa āghātavatthu mohapapañcassa āsavā taṇhāpapañcassa  vedanā diṭṭhipapañcassa saññā mānapapañcassa vitakko nimittaṃ tehi papañcehi sahagatā saññā papañcasaññā papañcasaññānaṃ saṅkhā bhāgā koṭṭhāsā papañcasaññāsaṅkhā atthato saddhiṃ nimittehi taṃtaṃpapañcassa pakkhiyo kilesagaṇo saññāgahaṇañcettha tassa nesaṃ sādhāraṇahetubhāvena vuttañhetaṃ  saññānidānā hi papañcasaṅkhāti  tesaṃ pahānaṃ tena tena maggena rāgādikilesānaṃ samucchedananti attho
tadā hi bhagavā atītāsu anekakoṭisatasahassasaṅkhāsu attano jātīsu anatthassa nimittabhūte kilese imasmiṃ carimabhave ariyamaggena bodhimaṇḍe savāsane pahīne paccavekkhitvā sattasantānañca kilesacaritaṃ rāgādikilesasaṃkiliṭṭhaṃ kañjiyapuṇṇalābuṃ viya takkabharitacāṭiṃ viya vasāpītapilotikaṃ viya ca dubbinimociyaṃ disvā evaṃ gahanaṃ nāmidaṃ kilesavaṭṭaṃ anādikālabhāvitaṃ mayhaṃ anavasesaṃ pahīnaṃ aho suppahīnanti uppannapītipāmojjo udānaṃ udānesi tena vuttaṃ  atha kho bhagavā attano papañcasaññāsaṅkhāpahānaṃ viditvā tāyaṃ velāyaṃ imaṃ udānaṃ udānesīti
tattha yassa papañcā ṭhiti ca natthīti yasmā bhagavā attānameva paraṃ viya katvā niddisati tasmā yassa aggapuggalassa vuttalakkhaṇā papañcā tehi katā saṃsāre ṭhiti ca natthi nettiyaṃ pana ṭhiti nāma anusayoti  vuttaṃ anusayo hi bhavapavattiyā mūlanti satte saṃsāre papañcentīti  papañcā papañcaṭṭhitīti ca pāṭho tassattho  papañcānaṃ ṭhiti vijjamānatā maggena asamucchedo papañcaṭṭhiti papañcā eva vā avasiṭṭhakusalākusalavipākānaṃ  pavattiyā hetubhāvato vaṭṭassa ṭhiti papañcaṭṭhiti sā yassa aggapuggalassa natthi sandānaṃ palighañca vītivattoti yo bandhanaṭṭhena santānasadisattā  sandānanti laddhanāmā taṇhādiṭṭhiyo nibbānanagarapavesanisedhanato palighasadisattā palighasaṅkhātaṃ avijjañca vītivatto savāsanapahānena visesato atikkanto apare pana kodhaṃ sandānanti vadanti taṃ na gahetabbaṃ so hi parābhisajjanīti vuttoti
taṃ nittaṇhaṃ muniṃ carantanti taṃ sabbathāpi taṇhābhāvena nittaṇhaṃ ubhayalokamunanato attahitaparahitamunanato ca muniṃ ekanteneva sabbasattahitatthaṃ catūhi iriyāpathehi nānāsamāpatticārehi anaññasādhāraṇena ñāṇacārena ca carantaṃ nāvajānāti sadevakopi lokoti sabbo sapaññajātiko sattaloko sadevakopi sabrahmakopi na kadācipi avajānāti na paribhoti atha kho ayameva loke aggo seṭṭho uttamo pavaroti garuṃ karonto sakkaccaṃ pūjāsakkāranirato hotīti
sattamasuttavaṇṇanā niṭṭhitā

 aṭṭhame ajjhattanti ettha ayaṃ ajjhattasaddo cha ajjhattikāni āyatanānītiādīsu  ajjhattajjhatte āgato ajjhattā dhammā  ajjhattaṃ vā kāye kāyānupassītiādīsu  niyakajjhatte sabbanimittānaṃ amanasikārā ajjhattaṃ suññataṃ upasampajja viharatītiādīsu  visayajjhatte issariyaṭṭhāneti attho phalasamāpatti hi buddhānaṃ issariyaṭṭhānaṃ nāma tenānanda bhikkhunā tasmiṃyeva purimasmiṃ samādhinimitte ajjhattameva cittaṃ saṇṭhapetabbantiādīsu  gocarajjhatte idhāpi gocarajjhatteyeva  daṭṭhabbo tasmā ajjhattanti gocarajjhattabhūte kammaṭṭhānārammaṇeti vuttaṃ hoti parimukhanti  abhimukhaṃ sūpaṭṭhitāyāti suṭṭhu upaṭṭhitāya kāyagatāya satiyā satisīsena cettha jhānaṃ vuttaṃ idaṃ vuttaṃ hoti ajjhattaṃ kāyānupassanāsatipaṭṭhānavasena paṭiladdhaṃ uḷāraṃ jhānaṃ samāpajjitvāti
ayañhi  thero bhagavati sāvatthiyaṃ viharante ekadivasaṃ sāvatthiyaṃ piṇḍāya caritvā pacchābhattaṃ piṇḍapātappaṭikkanto vihāraṃ pavisitvā bhagavato vattaṃ dassetvā divāṭṭhāne divāvihāraṃ nisinno nānāsamāpattīhi divasabhāgaṃ vītināmetvā sāyanhasamayaṃ vihāramajjhaṃ otaritvā bhagavati gandhakuṭiyaṃ nisinne akālo tāva bhagavantaṃ upasaṅkamitunti gandhakuṭiyā avidūre aññatarasmiṃ rukkhamūle kālaparicchedaṃ katvā yathāvuttaṃ samāpattiṃ samāpajjitvā nisīdi satthā taṃ tathānisinnaṃ gandhakuṭiyaṃ nisinnoyeva passi tena vuttaṃ  tena kho pana samayena āyasmā mahākaccāno sūpaṭṭhitāyāti
etamatthaṃ viditvāti etaṃ āyasmato mahākaccānattherassa satipaṭṭhānabhāvanāvasena adhigataṃ jhānaṃ pādakaṃ katvā samāpajjanaṃ sabbākārato viditvā tadatthadīpanaṃ imaṃ udānaṃ udānesi
tattha yassa siyā sabbadā sati satataṃ kāyagatā upaṭṭhitāti yassa āraddhavipassakassa ekadivasaṃ cha koṭṭhāse katvā sabbasmimpi kāle nāmarūpabhedena duvidhepi kāye gatā kāyārammaṇā pañcannaṃ upādānakkhandhānaṃ aniccādisammasanavasena satataṃ nirantaraṃ sātaccābhiyogavasena sati upaṭṭhitā siyā
ayaṃ kirāyasmā paṭhamaṃ kāyagatāsatikammaṭṭhānavasena jhānaṃ nibbattetvā taṃ pādakaṃ katvā kāyānupassanāsatipaṭṭhānamukhena vipassanaṃ paṭṭhapetvā arahattaṃ patto so aparabhāgepi yebhuyyena tameva jhānaṃ samāpajjitvā vuṭṭhāya tatheva ca vipassitvā phalasamāpattiṃ samāpajjati svāyaṃ yena vidhinā arahattaṃ patto taṃ vidhiṃ dassento satthā yassa siyā sabbadā sati satataṃ kāyagatā upaṭṭhitāti vatvā tassā upaṭṭhānākāraṃ vibhāvetuṃ nocassa no ca me siyā na bhavissati na ca me bhavissatīti āha
tassattho  dvidhā veditabbo sammasanato pubbabhāgavasena sammasanakālavasena cāti tesu pubbabhāgavasena tāva no cassa no ca me siyāti atītakāle mama kilesakammaṃ no cassa na bhaveyya ce imasmiṃ paccuppannakāle ayaṃ attabhāvo no ca me siyā na me uppajjeyya yasmā pana me atīte kammakilesā ahesuṃ tasmā taṃnimitto etarahi ayaṃ me attabhāvo pavattati na bhavissati na ca me bhavissatīti imasmiṃ attabhāve paṭipakkhādhigamena kilesakammaṃ na bhavissati na uppajjissati me āyatiṃ vipākavaṭṭaṃ na ca me bhavissati na me pavattissatīti evaṃ kālattaye kammakilesahetukaṃ idaṃ mayhaṃ attabhāvasaṅkhātaṃ khandhapañcakaṃ  na issarādihetukaṃ yathā ca mayhaṃ evaṃ sabbasattānanti sappaccayanāmarūpadassanaṃ pakāsitaṃ hoti
sammasanakālavasena pana no cassa no ca me siyāti yasmā idaṃ khandhapañcakaṃ hutvā abhāvaṭṭhena aniccaṃ abhiṇhapaṭipīḷanaṭṭhena dukkhaṃ avasavattanaṭṭhena anattā evaṃ yadi ayaṃ attā nāma nāpi khandhapañcakavinimutto koci no cassa no ca siyā na bhaveyya evaṃ bhante no ca me siyā mama santakaṃ nāma kiñci na bhaveyya na bhavissatīti attani attaniye bhavitabbaṃ yathā cidaṃ nāmarūpaṃ etarahi ca atīte ca attattaniyaṃ suññaṃ evaṃ na bhavissati na me bhavissati anāgatepi khandhavinimutto attā nāma na koci na me bhavissati na pavattissati tato eva kiñci palibodhaṭṭhāniyaṃ na me bhavissati āyatimpi attaniyaṃ nāma na me kiñci bhavissatīti iminā tīsu kālesu ahanti gahetabbassa abhāvato mamanti gahetabbassa ca abhāvaṃ dasseti tena catukkoṭikā suññatā pakāsitā hoti
anupubbavihāri tattha soti evaṃ tīsupi kālesu attattaniyaṃ suññataṃ tattha saṅkhāragate anupassanto anukkamena udayabbayañāṇādivipassanāñāṇesu uppajjamānesu anupubbavipassanāvihāravasena anupubbavihārī samāno kālenevatare visattikanti so evaṃ vipassanaṃ matthakaṃ pāpetvā ṭhito yogāvacaro indriyānaṃ paripākagatakālena vuṭṭhānagāminiyā vipassanāya maggena ghaṭitakālena ariyamaggassa uppattikālena  sakalassa bhavattayassa saṃtananato visattikāsaṅkhātaṃ taṇhaṃ tareyya vitaritvā tassā paratīre tiṭṭheyyāti adhippāyo
iti bhagavā aññāpadesena āyasmato mahākaccānassa arahattuppattidīpanaṃ udānaṃ udānesi
aṭṭhamasuttavaṇṇanā niṭṭhitā

 navame mallesūti mallā nāma jānapadino rājakumārā tesaṃ nivāso ekopi janapado  ruḷhīvasena mallāti vuccati tesu mallesu yaṃ loke malloti vuccati keci pana mālesūti paṭhanti cāriyaṃ caramānoti aturitacārikāvasena mahāmaṇḍalajanapadacārikaṃ caramāno mahatā bhikkhusaṅghenāti aparicchedaguṇena mahantena samaṇagaṇena tadā hi bhagavato mahābhikkhuparivāro ahosi thūṇaṃ nāma mallānaṃ brāhmaṇagāmoti puratthimadakkhiṇāya disāya majjhimadesassa avadhiṭṭhāne malladese thūṇanāmako brāhmaṇabahulatāya brāhmaṇagāmo tadavasarīti taṃ avasari thūṇagāmamaggaṃ pāpuṇīti attho assosunti suṇiṃsu sotadvārasampattavacananigghosānusārena jāniṃsūti attho khoti padapūraṇe avadhāraṇatthe vā nipāto tattha avadhāraṇatthena assosuṃyeva na tesaṃ savanantarāyo ahosīti vuttaṃ hoti padapūraṇena padabyañjanasiliṭṭhattamattameva thūṇeyyakāti thūṇagāmavāsino brāhmaṇagahapatikāti ettha brahmaṃ aṇantīti brāhmaṇā mante sajjhāyantīti attho idameva hi jātibrāhmaṇānaṃ nibbacanaṃ ariyā  pana bāhitapāpattā brāhmaṇāti vuccanti gahapatikāti khattiyabrāhmaṇe vajjetvā ye keci agāraṃ ajjhāvasantā vuccanti visesato vessā brāhmaṇā ca gahapatikā ca brāhmaṇagahapatikā
idāni yamatthaṃ te assosuṃ taṃ dassetuṃ samaṇo khalu bho gotamotiādi vuttaṃ tattha samitapāpattā samaṇoti veditabbo vuttañhetaṃ   samitāssa honti pāpakā akusalā dhammātiādi  bhagavā ca anuttarena ariyamaggena sabbaso samitapāpo tenassa yathābhuccaguṇādhigatametaṃ nāmaṃ yadidaṃ samaṇoti khalūti anussavatthe nipāto bhoti brāhmaṇajātikānaṃ jātisamudāgataṃ ālapanamattaṃ vuttampi cetaṃ bhovādi nāma so hoti sace hoti sakiñcanoti  gotamoti gottavasena bhagavato parikittanaṃ tasmā samaṇo khalu bho gotamoti samaṇo kira bho gotamagottoti ayamettha attho sakyaputtoti idaṃ pana bhagavato uccākulaparidīpanaṃ sakyakulā pabbajitoti saddhāpabbajitabhāvaparidīpanaṃ kenaci pārijuññena anabhibhūto aparikkhīṇaṃyeva taṃ kulaṃ pahāya nekkhammādhigamasaddhāya pabbajitoti vuttaṃ hoti udapānaṃ tiṇassa ca bhusassa ca yāva mukhato pūresunti pānīyakūpaṃ tiṇena ca bhusena ca mukhappamāṇena vaḍḍhesuṃ tiṇādīni pakkhipitvā kūpaṃ pidahiṃsūti attho
tassa kira gāmassa bahi bhagavato āgamanamagge brāhmaṇānaṃ paribhogabhūto eko udapāno ahosi taṃ ṭhapetvā tattha sabbāni kūpataḷākādīni udakaṭṭhānāni tadā visukkhāni nirudakāni ahesuṃ atha thūṇeyyakā ratanattaye appasannā maccherapakatā bhagavato āgamanaṃ  sutvā sace samaṇo gotamo sasāvako imaṃ gāmaṃ pavisitvā dvīhatīhaṃ vaseyya sabbaṃ imaṃ janaṃ attano vacane ṭhapeyya tato brāhmaṇadhammo patiṭṭhaṃ na labheyyāti tattha bhagavato avāsāya parisakkantā imasmiṃ gāme aññattha udakaṃ natthi amuṃ udapānaṃ aparibhogaṃ karissāma evaṃ samaṇo gotamo sasāvako imaṃ gāmaṃ na pavisissatīti sammantayitvā sabbe gāmavāsino sattāhassa  udakaṃ gahetvā cāṭiādīni pūretvā udapānaṃ tiṇena ca bhusena ca pidahiṃsu tena vuttaṃ  udapānaṃ tiṇassa ca bhusassa ca yāva mukhato pūresuṃ mā te muṇḍakā samaṇakā pānīyaṃ apaṃsūti
tattha muṇḍakā samaṇakāti muṇḍe muṇḍāti samaṇe samaṇāti vattuṃ vaṭṭeyya te pana khuṃsanādhippāyena hīḷentā evamāhaṃsu māti paṭisedhe mā apaṃsu mā piviṃsūti attho maggā okkammāti  maggato apasakkitvā etamhāti yo udapāno tehi tathā kato tameva niddisanto āha kiṃ pana bhagavā tesaṃ brāhmaṇānaṃ vippakāraṃ anāvajjitvā evamāha  etamhā udapānā pānīyaṃ āharāti udāhu āvajjitvā jānantoti jānanto eva bhagavā attano buddhānubhāvaṃ pakāsetvā te dametvā nibbisevane kātuṃ evamāha na pānīyaṃ pātukāmo tenevettha mahāparinibbānasutte viya pipāsitosmīti  na vuttaṃ dhammabhaṇḍāgāriko pana satthu ajjhāsayaṃ ajānanto thūṇeyyakehi kataṃ vippakāraṃ ācikkhanto idāni so bhantetiādimāha
tattha idānīti adhunā amhākaṃ āgamanavelāyamevāti attho eso bhante udapānoti paṭhanti thero dvikkhattuṃ paṭikkhipitvā tatiyavāre na kho tathāgatā tikkhattuṃ paccanīkā kātabbā kāraṇaṃ diṭṭhaṃ bhavissati dīghadassināti mahārājadattiyaṃ bhagavato pattaṃ gahetvā udapānaṃ agamāsi gacchante there udapāne udakaṃ paripuṇṇaṃ hutvā uttaritvā samantato sandati sabbaṃ tiṇaṃ bhusañca uplavitvā sayameva apagacchi tena ca sandamānena salilena uparūpari vaḍḍhantena tasmiṃ gāme sabbeva pokkharaṇīādayo jalāsayā visukkhā paripūriṃsu tathā parikhākusubbhaninnādīni ca sabbo gāmappadeso mahoghena ajjhotthaṭo mahāvassakāle viya ahosi kumuduppalapadumapuṇḍarīkādīni jalajapupphāni tattha tattha ubbhijjitvā vikasamānāni udakaṃ sañchādiṃsu saresu haṃsakoñcacakkavākakāraṇḍavabakādayā e udakasakuṇikā vassamānā tattha tattha vicariṃsu thūṇeyyakā taṃ mahoghaṃ tathā uttarantaṃ samantato vīcitaraṅgasamākulaṃ pariyantato samuṭṭhahamānaṃ ruciraṃ pheṇabubbuḷakaṃ disvā acchariyabbhutacittajātā evaṃ sammantesuṃ mayaṃ samaṇassa gotamassa udakupacchedaṃ kātuṃ vāyamimhā ayaṃ pana  mahogho tassa āgamanakālato paṭṭhāya evaṃ abhivaḍḍhati nissaṃsayaṃ kho ayaṃ tassa iddhānubhāvo mahiddhiko hi so mahānubhāvo ṭhānaṃ kho panetaṃ vijjati yathā yaṃ mahogho uṭṭhahitvā amhākaṃ gāmampi otthareyya handa mayaṃ samaṇaṃ gotamaṃ upasaṅkamitvā payirupāsitvā accayaṃ desentā khamāpeyyāmāti
te  sabbeva ekajjhāsayā hutvā saṅghasaṅghī gaṇībhūtā gāmato nikkhamitvā yena bhagavā tenupasaṅkamiṃsu upasaṅkamitvā appekacce bhagavato pāde sirasā vandiṃsu appekacce añjaliṃ paṇāmesuṃ appekacce bhagavatā saddhiṃ sammodiṃsu appekacce tuṇhībhūtā nisīdiṃsu appekacce nāmagottaṃ sāvesuṃ evaṃ pana katvā sabbeva ekamantaṃ nisīditvā idha mayaṃ bho gotama bhoto ceva gotamassa gotamasāvakānañca udakappaṭisedhaṃ kārayimha amukasmiṃ udapāne tiṇañca bhusañca pakkhipimha so pana udapāno acetanopi samāno sacetano viya bhoto guṇaṃ jānanto viya sayameva sabbaṃ tiṇaṃ bhusaṃ apanetvā suvisuddho jāto sabbopi cettha ninnappadeso mahatā udakoghena paripuṇṇo ramaṇīyova jāto udakūpajīvino sattā parituṭṭhā mayaṃ pana manussāpi samānā bhoto guṇe na jānimha ye mayaṃ evaṃ akarimha sādhu no bhavaṃ gotamo tathā karotu yathāyaṃ mahogho imaṃ gāmaṃ na otthareyya accayo no accagamā yathābālaṃ taṃ no bhavaṃ gotamo accayaṃ paṭiggaṇhātu anukampaṃ upādāyāti accayaṃ desesuṃ bhagavāpi taggha tumhe accayo accagamā yathābālaṃ taṃ vo mayaṃ paṭiggaṇhāma āyatiṃ saṃvarāyāti tesaṃ accayaṃ  paṭiggahetvā pasannacittataṃ ñatvā uttari ajjhāsayānurūpaṃ dhammaṃ desesi te bhagavato dhammadesanaṃ sutvā pasannacittā saraṇādīsu patiṭṭhitā bhagavantaṃ vanditvā padakkhiṇaṃ katvā pakkamiṃsu tesaṃ pana āgamanato puretaraṃyeva āyasmā ānando taṃ pāṭihāriyaṃ disvā acchariyabbhutacittajāto pattena pānīyaṃ ādāya bhagavato upanāmetvā taṃ pavattiṃ ārocesi tena vuttaṃ  evaṃ bhanteti kho āyasmā ānandotiādi
tattha mukhato ovamitvāti sabbaṃ taṃ tiṇādiṃ mukhena chaḍḍetvā vissandanto maññeti pubbe dīgharajjukena udapānena ussiñcitvā gahetabbaudakogho bhagavato pattaṃ gahetvā therassa gatakāle mukhena vissandanto viya samatittiko kākapeyyo hutvā aṭṭhāsi idañca therassa gatakāle udakappavattiṃ sandhāya vuttaṃ tato paraṃ pana pubbe vuttanayena tasmiṃ gāme sakalaṃ ninnaṭṭhānaṃ udakena paripuṇṇaṃ ahosīti ayaṃ paniddhi na buddhānaṃ adhiṭṭhānena nāpi devānubhāvena atha kho bhagavato  puññānubhāvena parittadesanatthaṃ rājagahato vesāligamane viya keci  pana thūṇeyyakānaṃ bhagavati pasādajananatthaṃ tesaṃ atthakāmāhi devatāhi katanti apare udapānassa heṭṭhā vasanakanāgarājā evamakāsīti sabbaṃ taṃ akāraṇaṃ yathā bhagavato puññānubhāvenayeva tathā udakuppattiyā paridīpitattā
etamatthaṃ viditvāti etaṃ adhiṭṭhānena vinā attanā icchitanipphattisaṅkhātaṃ atthaṃ sabbākārato viditvā tadatthadīpanaṃ imaṃ udānaṃ udānesi
tattha kiṃ kayirā udapānena āpā ce sabbadā siyunti yassa sabbakālaṃ sabbattha ca āpā ce yadi siyuṃ yadi upalabbheyyuṃ yadi ākaṅkhāmattapaṭibaddho tesaṃ lābho tena udapānena kiṃ kayirā kiṃ kareyya kiṃ payojananti attho taṇhāya mūlato chetvā kissa pariyesanaṃ careti yāya taṇhāya  vinibaddhā sattā akatapuññā hutvā icchitālābhadukkhena vihaññanti tassā taṇhāya mūlaṃ mūle vā chinditvā ṭhito mādiso sabbaññubuddho kissa kena kāraṇena pānīyapariyesanaṃ aññaṃ vā paccayapariyesanaṃ careyya mūlato chettātipi paṭhanti taṇhāya mūlaṃ mūleyeva vā chedakoti attho atha vā mūlato chettāti mūlato paṭṭhāya taṇhāya chedako idaṃ vuttaṃ hoti  yo bodhiyā mūlabhūtamahāpaṇidhānato paṭṭhāya aparimitaṃ sakalaṃ puññasambhāraṃ attano acintetvā lokahitatthameva pariṇāmanavasena paripūrento mūlato pabhuti taṇhāya chettā so taṇhāhetukassa icchitālābhassa abhāvato kissa kena kāraṇena udakapariyesanaṃ careyya ime pana thūṇeyyakā andhabālā imaṃ kāraṇaṃ ajānantā evamakaṃsūti
navamasuttavaṇṇanā niṭṭhitā

 dasame rañño utenassāti utenassa nāma rañño yo vajjirājātipi vuccati uyyānagatassāti uyyānakīḷanatthaṃ uyyānaṃ gatassa  anādare hi idaṃ sāmivacanaṃ antepuranti pana padaṃ apekkhitvā sambandhepetaṃ sāmivacanaṃ hoti kālaṅkatānīti aggidaḍḍhāni hutvā matāni honti sāmāvatīpamukhānīti ettha kā panāyaṃ sāmāvatī kathañca daḍḍhāti vuccate bhaddavatiyaṃ seṭṭhino dhītā ghosakaseṭṭhinā dhītuṭṭhāne ṭhapitā pañcasataitthiparivārā  rañño utenassa aggamahesī mettāvihārabahulā ariyasāvikā sāmāvatī nāma ayamettha saṅkhepo vitthārato pana ādito paṭṭhāya sāmāvatiyā uppattikathā dhammapadavatthumhi  vuttanayena veditabbā māgaṇḍiyassa nāma brāhmaṇassa dhītā attano mātāpitūnaṃ 
disvāna  taṇhaṃ aratiṃ ragañca
nāhosi chando api methunasmiṃ
kimevidaṃ muttakarīsapuṇṇaṃ
pādāpi naṃ samphusituṃ na iccheti  
bhagavatā desitaṃ imaṃ gāthaṃ sutvā satthari baddhāghātā māgaṇḍiyā aparabhāge raññā utenena mahesiṭṭhāne ṭhapitā bhagavato kosambiṃ upagatabhāvaṃ sāmāvatīpamukhānañca pañcannaṃ itthisatānaṃ upāsikābhāvaṃ ñatvā āgato nāma samaṇo gotamo imaṃ nagaraṃ dānissa kattabbaṃ jānissāmi imāpi tassa upaṭṭhāyikā imāsampi sāmāvatīpamukhānañca kattabbaṃ jānissāmīti anekapariyāyehi tathāgatassa tāsañca anatthaṃ kātuṃ vāyamitvāpi asakkontī punekadivasaṃ raññā saddhiṃ uyyānakīḷaṃ gacchantī cūḷapitu sāsanaṃ pahiṇi sāmāvatiyā pāsādaṃ gantvā dussakoṭṭhāgāratelakoṭṭhāgārāni vivarāpetvā dussāni telacāṭīsu temetvā thambhe veṭhetvā tā sabbā ekato katvā dvāraṃ pidahitvā bahi yantaṃ datvā daṇḍadīpikāhi gehe aggiṃ dadamāno otaritvā gacchatūti
taṃ sutvā so pāsādaṃ abhiruyha koṭṭhāgārāni vivaritvā vatthāni telacāṭīsu temetvā thambhe veṭhetuṃ ārabhi atha naṃ sāmāvatīpamukhā itthiyo kiṃ etaṃ cūḷapitāti vadantiyo upasaṅkamiṃsu ammā rājā daḷhikammatthāya ime thambhe telapilotikāhi bandhāpeti  rājagehe nāma suyuttaduyuttaṃ dujjānaṃ mā me santike hothāti vatvā tā āgatā gabbhesu pavesetvā dvārāni pidahitvā bahi yantakaṃ datvā ādito paṭṭhāya aggiṃ dento otari sāmāvatī tāsaṃ ovādaṃ adāsi ammā anamatagge saṃsāre vicarantīnaṃ evameva agginā jhāmattabhāvānaṃ buddhañāṇenapi paricchedo na sukaro appamattā hothāti tā satthu santike dhammaṃ sutvā adhigataphalāya viññātasāsanāya  khujjuttarāya ariyasāvikāya sekkhapaṭisambhidāpattāya satthārā desitaniyāmeneva dhammaṃ desentiyā santike sotāpattiphalassa adhigatā antarantarā kammaṭṭhānamanasikārena yuttappayuttā gehe jhāyante vedanāpariggahakammaṭṭhānaṃ manasi  karontiyo kāci dutiyaphalaṃ kāci tatiyaphalaṃ pāpuṇitvā kālamakaṃsu atha bhikkhū kosambiyaṃ piṇḍāya carantā taṃ pavattiṃ ñatvā pacchābhattaṃ bhagavato ārocetvā tāsaṃ abhisamparāyaṃ pucchiṃsu bhagavā ca tāsaṃ ariyaphalādhigamaṃ bhikkhūnaṃ abhāsi tena vuttaṃ  tena kho pana samayena rañño utenassa anipphalā kālaṅkatāti
tattha anipphalāti na nipphalā sampattasāmaññaphalā eva kālaṅkatā tā pana phalāni paṭilabhantiyo sāmāvatiyā 
ārambhatha nikkamatha yuñjatha buddhasāsane
dhunātha maccuno senaṃ naḷāgāraṃva kuñjaro
yo imasmiṃ dhammavinaye appamatto vihassati
pahāya jātisaṃsāraṃ dukkhassantaṃ karissatīti  
gāthāhi ovadiyamānā vedanāpariggahakammaṭṭhānaṃ manasi karontiyo vipassitvā dutiyatatiyaphalāni paṭilabhiṃsu khujjuttarā pana āyusesassa atthitāya pubbe tādisassa kammassa akatattā ca tato pāsādato bahi ahosi dasayojanantare pakkāmīti ca vadanti atha bhikkhū dhammasabhāyaṃ kathaṃ samuṭṭhāpesuṃ āvuso ananucchavikaṃ vata ariyasāvikānaṃ evarūpaṃ maraṇanti satthā āgantvā kāya nuttha bhikkhave etarahi kathāya sannisinnāti pucchitvā imāya nāmāti vutte  bhikkhave yadipi tāsaṃ imasmiṃ attabhāve ayuttaṃ pubbe katakammassa pana yuttameva tāhi laddhanti vatvā tehi yācito atītaṃ āhari
atīte bārāṇasiyaṃ brahmadatte rajjaṃ kārente aṭṭha paccekabuddhā rañño nivesane nibaddhaṃ bhuñjanti pañcasatā  itthiyo te upaṭṭhahanti tesu satta janā himavantaṃ gacchanti eko nadītīrasamīpe ekasmiṃ tiṇagahane samāpattiyā nisīdati athekadivasaṃ rājā paccekabuddhesu gatesu tāhi itthīhi saddhiṃ udakakīḷaṃ kīḷitukāmo tattha gato tā itthiyo divasabhāgaṃ udake kīḷitvā sītapīḷitā visibbitukāmā taṃ tiṇagahanaṃ upari visukkhatiṇasañchannaṃ tiṇarāsīti saññāya parivāretvā aggiṃ datvā tiṇesu jhāyitvā patantesu paccekabuddhaṃ disvā  rañño paccekabuddho jhāyati taṃ rājā ñatvā amhe nāsessati sudaḍḍhaṃ naṃ karissāmāti sabbā ito cito ca dāruādīni āharitvā tassa upari rāsiṃ katvā ālimpetvā idāni jhāyissatīti pakkamiṃsu tā paṭhamaṃ asañcetanikā hutvā idāni kammunā bajjhiṃsu paccekabuddhaṃ pana antosamāpattiyaṃ sace dārūnaṃ sakaṭasahassampi āharitvā ālimpentā usumākāramattampi gāhetuṃ na sakkonti tasmā so sattame divase uṭṭhāya yathāsukhaṃ agamāsi tā tassa kammassa katattā bahūni vassasahassāni bahūni vassasatasahassāni niraye paccitvā tasseva kammassa vipākāvasesena attabhāvasate imināva niyāmena gehe jhāyamāne jhāyiṃsu idaṃ tāsaṃ pubbakammaṃ
yasmā pana te imasmiṃ attabhāve ariyaphalāni sacchākaṃsu ratanattayaṃ payirupāsiṃsu tasmā tattha anāgāminiyo suddhāvāsesu upapannā itarā kāci tāvatiṃsesu kāci yāmesu kāci tusitesu kāci nimmānaratīsu kāci paranimmitavasavattīsu upapannā
rājāpi kho uteno sāmāvatiyā gehaṃ kira jhāyatīti sutvā vegena āgacchantopi taṃ padesaṃ tāsu daḍḍhāsuyeva sampāpuṇi āgantvā pana gehaṃ nibbāpetvā uppannabalavadomanasso māgaṇḍiyāya tathā kāritabhāvaṃ upāyena ñatvā ariyasāvikāsu katāparādhakammunā codiyamāno tassā rājāṇaṃ kāresi saddhiṃ ñātakehi evaṃ sā saparijanā samittabandhavā anayabyasanaṃ pāpuṇi
etamatthaṃviditvāti etaṃ sāmāvatīpamukhānaṃ tāsaṃ itthīnaṃ aggimhi anayabyasanāpattihetuṃ māgaṇḍiyāya ca  samittabandhavāya rājāṇāya anayabyasanāpattinimittaṃ sabbākārato viditvā tadatthadīpanaṃ imaṃ udānaṃ udānesi
tattha mohasambandhano loko bhabbarūpova dissatīti yo idha sattaloko bhabbarūpova hetusampanno viya hutvā dissati sopi mohasambandhano mohena paliguṇṭhito attahitāhitaṃ ajānanto hite na paṭipajjati ahitaṃ dukkhāvahaṃ bahuñca apuññaṃ ācināti bhavarūpova dissatītipi pāṭho tassattho  ayaṃ loko mohasambandhano mohena paliguṇṭhito tato eva bhavarūpova sassatasabhāvo viyassa attā dissati ajarāmaro viya upaṭṭhāti yena pāṇātipātādīni akattabbāni karoti
upadhibandhanobālo tamasā parivārito sassatoriva khāyatīti na kevalañca mohasambandhano eva apica kho upadhibandhanopi ayaṃ andhabālaloko avijjātamasā parivārito idaṃ vuttaṃ hoti  yena ñāṇena aviparītaṃ kāme ca khandhe ca aniccā dukkhā vipariṇāmadhammāti passeyya tassa abhāvato yasmā bālo andhaputhujjano aññāṇatamasā samantato parivārito nivuto tasmā so kāmūpadhi kilesūpadhi khandhūpadhīti imesaṃ upadhīnaṃ vasena ca upadhibandhano tato eva cassa sopadhissa passato sassato viya nicco sabbakālabhāvī viya khāyati asassatiriva khāyatītipi pāṭho tassattho  attā sabbakālaṃ vijjati upalabbhatīti añño asassati aniccoti lokassa so upadhi micchābhinivesavasena ekadeso viya khāyati upaṭṭhahatīti attho rakāro hi padasandhikaro passato natthi kiñcananti yo pana saṅkhāre pariggahetvā aniccādivasena vipassati tasseva vipassanāpaññāsahitāya maggapaññāya yathābhūtaṃ passato jānato paṭivijjhato rāgādikiñcanaṃ  natthi yena saṃsāre bajjheyya tathā apassanto eva hi avijjātaṇhādiṭṭhiādibandhanehi saṃsāre baddho siyāti adhippāyo
dasamasuttavaṇṇanā niṭṭhitā
niṭṭhitā ca cūḷavaggavaṇṇanā
