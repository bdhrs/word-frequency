
saṅgahavārādīsūti saṅgahavārauddesaniddesavāresu sarūpato na dassitaṃ atthato pana dassitamevāti adhippāyo tameva hi atthato dassanatthaṃ udāharaṇabhāvena nikkhipati yathā mūlapadehi paṭṭhānaṃ niddhāretabbanti aññamaññasaṅgahoti idaṃ mūlapadapaṭṭhānānaṃ aññamaññato niddhāretabbatāya kāraṇavacanaṃ sati anuppavese tato viniggāmo siyāti paṭṭhānanti ettha paiti upasaggapadaṃ taṃ pana vibhattesu dhammesu yaṃ seṭṭhaṃ tadupāgamuntiādīsu viya pakāratthajotakanti dassento pakārehi ṭhānantiādīsu viya pakāratthajotakanti dassento pakārehi ṭhānanti āha idhāti imasmiṃ nettippakaraṇe tassāti desanāsaṅkhātassa pariyattisāsanassa tathābhāvadīpananti veneyyajjhāsayānurūpena pavattitattā saṃkilesabhāgiyatādippakārehi ṭhitabhāvena dīpetabbattā dīpissatīti dīpananti katvā patiṭṭhahanti adhisīlasikkhādayo samudāyarūpena gahitā etehi saṃkilesadhammādīhi saṃkilesadhammādīnaṃ adhisīlasikkhādīnaṃ pavattanupāyatā anupubbikathāya sāmukkaṃsikāya dhammadesanāya dīpetabbā tesanti saṃkilesadhammādīnaṃ puna tesanti suttāni sandhāyāha
goṭṭhāti vajā paṭṭhitagāvoti gatagāvo āgataṭṭhānasminti sīhanādasuttaṃ  vadati pavattagamanattā etthāti vacanaseso atha vā gacchati etthāti gamanaṃ desanāñāṇassa nissaṅgavasena pavattagamanadesabhāvato paṭṭhānaṃ nāmāti attho vomissāti saṃkilesabhāgiyañca vāsanābhāgiyañcātiādinā dukatikacatukkabhāvena missitā
saṃkilesabhāve ñāpetabbe pavattaṃ taṃ visayaṃ katvā desitanti attho atthamattavacanañcetaṃ  saṃkilesabhāge bhavanti saddanayena attho veditabbo saṃkilesabhāgikantipi pāṭho tassa saṃkilesabhāgo etassa atthi saṃkilesabhāge vā niyuttaṃ saṃkilesabhāgassa vā pabodhanasīlaṃ saṃkilesabhāgikaṃ tadeva saṃkilesabhāgiyanti attho veditabbo padālanaṃ samucchindanaṃ padālanasannissayatā cettha padālanaggahaṇena gahitāti daṭṭhabbaṃ asekkheti asekkhadhamme tesaṃ vomissakanayavasenāti tesaṃ saṃkilesabhāgiyādīnaṃ catunnaṃ paṭikkhepāpaṭikkhepavomissakanayavasena
tāni pana cha dukātiādinā padānaṃ gahaṇaparicchedato vavatthāpanataṃ vatvā parato sādhāraṇāni katānīti padassa atthasaṃvaṇṇanāya sayameva sarūpato dassessati anuddharaṇe kāraṇaṃ natthīti vatvā uddharaṇe pana kāraṇaṃ dassento tathā hi vakkhatītiādinā pāḷimāhari vodānaṃ nāma saṃkilesato hoti saṃkiliṭṭhasseva vodānassa icchitattā yasmā vodānaṃ tadaṅgādivasena saṃkilesato visujjhanaṃ tasmā taṃ pana atthato vāsanābhāgiyādi eva hotīti vuttaṃ tattha tadaṅgavikkhambhanehi vodānaṃ vāsanābhāgiyādivasena hoti samucchedapaṭippassaddhīhi vodānaṃ nibbedhabhāgiyavasena asekkhabhāgiyavasena vodānaṃ paṭippassaddhiyā eva veditabbaṃ yāyaṃ desanā rāgādibhāginī siyā sā saṃkilesabhāgiyā yāyaṃ desanā cāgādibhāginī siyā sā vāsanābhāgiyā yā pana āpattivicchedanī sāvasesaṃ anavasesañca sā nibbedhabhāgiyā asekkhabhāgiyā ca
taṇhāsaṃkilesabhāgiyaṃ suttantiādinā paṭhamameva saṃkilesabhāgassa dassitattā vuttaṃ saṃkileso tividho visayadassanatthaṃ āraddhanti bhavarāgo bhavapatthanā uppajjatīti na vigacchati tatra tatra bhaveti yadi vā kāmabhave yadi vā rūpabhave yadi vā arūpabhave padantarasaṃyojanavasenāti dukanayeneva padantarena yojanavasena missitāni katānīti saṃsaṭṭhāni katāni
ekakacatukkavasena dassitabbāni padāni eva gahetvā āvuttinayadassanavasena missetvā avasiṭṭhadukavasena tikacatukkavasena ca itare aṭṭha paṭṭhānabhāgā dassitāti āha tāniyeva yathāvuttāni aṭṭha suttānītiādi  cattāro ekakāyeva pāḷiyaṃ ādito dassitā chadukā pāḷiyaṃ āgatā cattāro aṭṭhakathāyaṃ dveti cattāro tikā pāḷiyaṃ āgatā dve aṭṭhakathāyaṃ dveti dve catukkā pana aṭṭhakathāyameva āgatā pāḷiyaṃ anāgatāti idaṃ sarūpato  anāgamanaṃ sandhāya vuttaṃ nayato pana āgatabhāvo dassito eva ye panettha pāḷiyaṃ anāgatā tesaṃ udāharaṇāni parato dassayissāma
soḷasahīti soḷasavidhehi na hi tāni suttāni soḷaseva atha kho soḷasappakārānīti mūlagaṇanaṃ ṭhapetvā kāraṇasuttaladdhena saṅkhāragabbhena tadanurūpo yo gaṇanavitthāro tassa pattharaṇavidhi paṭṭhānanayo iminā natthīti yathāvuttapaṭṭhānavinimutto pariyattisāsanappadeso na vijjati yathārahaṃ taṃtaṃpaṭṭhānabhāvena pavattattāti dasseti yadi suttageyyādi navavidhaṃ pariyattisāsanaṃ yathāvuttapaṭṭhānavaseneva pavattaṃ tattha kathamidha anidassitānaṃ gāthādīnaṃ saṃkilesabhāgiyādibhāvo gahetabboti pañhaṃ sandhāya gāthāya gāthā anuminitabbātiādipāḷi pavattāti dassetuṃ kathaṃ panātiādi vuttaṃ
tattha ayaṃ gāthā viyāti kāmandhā jālasañchannā manopubbaṅgamā dhammā uddhaṃ adho sabbadhi vippamutto yassa selūpamaṃ cittantiādinā idha udāhaṭagāthā viya gāthāti aññāpi tepiṭake buddhavacane āgatā idha anudāhaṭā saṃvaṇṇanākāle sammukhībhāvena ayaṃ gāthā viyāti vuttā yā kāci gāthā saṃkilesabhāgiyāti vā saṃkilesavāsanānibbedhaasekkhabhāgiyāti vā anuminitabbā nayaggāhena ñāpetabbāti dassetuṃ vuttaṃ saṃkilesa jānitabbāti atthoti vāsaddo hi idha avuttavikappanattho sesapadesūti veyyākaraṇasuttapadesu
ariyānaṃ dhammanti cārittavārittabhedaṃ sīlācāraṃ ekantakaraṇīyassa akaraṇampi vītikkamo eva
avijjādike saṃkilesadhamme tadaṅgādivasena dhunātīti dhonā vuccati paññā paccavekkhitvā paribhuñjanapaññāti pana pakaraṇena avacchinnattā vuttaṃ taṃ atikkamitvā carantoti paccayānaṃ apaccavekkhitvā paccayaparibhoge ādīnavaṃ apassanto iṇaparibhogavasena paribhuñjanto na parimuccati nirayādidukkhato vaṭṭadukkhato ca
kukkujanakaṃ nāma kadaliyā pupphanāḷi parābhavāyāti vināsāya tathāti yathā phalapākantā kadalī evaṃ veḷunaḷāpi osadhijātikattāti upasaṃhārattho tathāsaddo tenāha phalaṃ veḷuṃ phalaṃ naḷanti
sukhettepīti pisaddena ko pana vādo ūsarādidosaduṭṭhesu khettesūti dasseti chakaṇa atthoti etena yathāvuttaabhisaṅkharaṇābhāvena bījadosaduṭṭhanti dasseti
sajjitanti sañjitaṃ aparikkhateti paṭipakkhehi dhammehi avikkhambhite aroge
yāya samannāgato puggalo kiṃ sutaṃ mayā kiṃ vā suṇāmīti kusalaṃ gavesī carati sā dhammojapaññā kissavā nāma dubbhāsitāti duṭṭhu bhāsitā issāmacchariyadosādīhi duṭṭhā vā bhāsitā
vicinātīti visesato cināti pasavati
vigatabhūtāti vigatasacca tenāha alīkavādīti
avajātaputtāti lāmakaputta bhagavato sāsane pabbajitvā nihīnavuttitaṃ sandhāya vadati nerayikoti niraye nibbattanako pāpakammino papatanti etthāti papataṃ narakaṃ
taṇhādīnaṃ sabhāvabhedatoti taṇhādiṭṭhiduccaritānaṃ taṇhāyanaviparītadassanaduṭṭhacaritatāsaṅkhātasabhāvavibhāgato avatthābhedatoti taṇhāya chandapemalobharāganandīpipāsāmucchādayo diṭṭhiyā gāhaparāmāsamicchābhinivesavisukavipphanditaviparītadassanādayo duccaritassa tiracchānapettivisayaasurayonigāmitādayo avatthāvisesā casaddena tesaṃ kāmataṇhādirūpataṇhādiattānudiṭṭhādisassatagāhādikāyaduccaritādi pāṇātipātādippakārabhedo saṅgayhati
vipulanti uḷāraṃ telādīhi ceva dhanadhaññādīhi ca pahūtasannicayanti attho sambādhāti janasaṃmaddasaṅghaṭā
daṇḍena na hiṃsatīti ettha vuttaṃ yaṃ daṇḍanidhānaṃ taṃ vaṭṭavivaṭṭanissitaṃ tadubhayassāpi phalaṃ dassento so puggalotiādimāha
 kiñcati  taṃsamaṅginaṃ vimaddatīti kiñcanaṃ rāgādi palibundhati kusalappavattiṃ nivāretīti palibodho rāgādiyeva kiñcanameva palibodho kiñcanapalibodho atha vā kiñcanañca palibodho ca kiñcanapalibodho āmisakiñcikkhañca rāgādisaṃkileso cāti attho
visesitanti vilomaṃ visamaṃ kiriyanti attho rājabhaṇḍanti orodhe sandhāya vadanti
yācayogoti yācanayogo yācakānaṃ manorathaparipūraṇato tenāha yācitabbayuttoti dānayuttoti satataṃ dānakiriyāsamaṅgī dānasaṃvibhāgaratoti ettha dānaṃ nāma atthikānaṃ yathādhippāyapaṭiyattapariccāgo saṃvibhāgo attanā paribhuñjitabbato appamattakatopi saṃvibhajanaṃ imehi kho hotīti ettha hotisaddena samannāgatoti padaṃ sambandhitabbaṃ na sotāpannoti dassetuṃ sotāpanno hotīti vuttaṃ tehi dhammehi samannāgamo hi idha vidhīyati na sotāpannabhāvo tena sotāpannalakkhaṇamete dhammā na sotāpannabhāvalakkhaṇanti dasseti tathā hi sotāpannena labbhamānataṃ dassetīti vuttaṃ
 lapati katheti etenāti lapanaṃ oṭṭhaṃ
muditoti dibbasampattiyā pamudito
 kiñcāpi udatārīti taraṇakiriyā atītabhāvena vuttā taraṇameva pana gahetvā āha oghataraṇassa ariyamaggakiccattāti evaṃ vippamutto vimuttoti ca ettha muccanakiriyāyapi vattabbaṃ
pātusaddapubbako bhavantisaddo siyā uppādapariyāyo siyā āvibhāvapariyāyoti pātubhavantīti padassa uppajjanti pakāsenti cāti attho vutto pātubhūtadhammassāti uppannabodhipakkhiyadhammassa vibhūtacatusaccadhammassa vā no kalloti na yutto sahetudhammanti ettha paccayuppannadhammāva gahitā na paccayadhammāti nayidamevaṃ daṭṭhabbaṃ paccayadhammānampi paccayuppannabhāvānativattanato atha vā sahetudhammanti paccayuppannadhammo padhānabhāvena vutto paccayadhammo pana guṇabhāvenāti evamettha ubhayesaṃ vuttabhāvo veditabbo
āraññakanti  āraññakaṅgasamannāgataṃ aññātoti paricayavasena na ñāto asaṃsaṭṭhoti attho tenāha niccanavoti
byāpādavihiṃsāvitakkavirahe veriparisaṅkāya abhāve akittiparimuttīti evamādīhipi kāraṇehi kodhappahānena sukhaṃ supati kodhapariḷāhābhāvo pana pākaṭataroti āha kodha sayatīti visamūlassāti ettha visasarikkhatāya visanti dukkhaṃ adhippetanti āha dukkhavipākassāti sukhanti cetasikasukhaṃ akkuṭṭhassa paccakkositvā ca paccakkosanahetu uppajjatīti yojanā
sallubbāhanaṃ salluddharaṇaṃ
visayabhedena pavattiākārabhedena ca anekabhedattā kāmasaññāya vuttaṃ yāya kāyacīti
dānamukhenāti dānena mukhabhūtena dānaṃ pamukhaṃ katvāti attho
ariyamaggasampāpanavasenāti iminā anukampānuddayānaṃ ekantānavajjatameva vibhāveti anukampāti padassatthavivaraṇaṃ karuṇāyanāti itarassa mettāyanāti
pakatiādīti ādisaddena aṇuissarapajāpatipurisakālādhiṭṭhāyakāriādike saṅgaṇhāti
kāmesūti kāmaguṇesu rūpādivisayesu
bahalakilesatāyāti bahulakilesabhāvena pubbahetumandatāyāti vivaṭṭūpanissayassa kusalassa akatattā
cittavūpasamabhāvanāyāti cittavūpasamakarabhāvanāya samathavipassanāya
parissayā sīlādiparipūraṇassa paribandhabhūtā kilesā eva anariyā paññāsīsaṃ ukkhipitvā ṭhātumeva na sakkontīti vuttaṃ ñāṇasirena adhosirā hutvāti
 bhagavato bhikkhusaṅghassa ca vasanayogyabhāvo tehi nivutthabhāvo ca tassa sātisayo vaṇṇoti vuttaṃ paṭhamagāthāya jetavanassa vaṇṇaṃ kathetvāti vuttañhetaṃ 
gāme  vā yadi vāraññe ninne vā yadi vā thale
yattha arahanto viharanti taṃ bhūmirāmaṇeyyakanti 
idha dhammasaddo samādhipariyāyo evaṃdhammā te bhagavantotiādīsu  viyāti āha dhammoti samādhīti samādhipakkhikā dhammā sativāyāmā
nānugaccheyyāti nānutaseyya anutasanameva hi taṇhādiṭṭhīhi anugamanaṃ paṭivipasseyyāti vipassanāsammasanamāha yamakato hi khaṇikato paṭipāṭito ca sammasanaṃ vipassanāyapi sammasanato paṭivipassanā nāma sā hi vipassanāya diṭṭhiugghāṭanamānasamugghāṭananikantipariyādānahetutāya visesato paṭipakkhena asaṃhīraasaṃkuppanahetubhūtā paribrūhanā hoti punappunaṃ appentoti etena nibbānārammaṇadhammānubrūhanaṃ yathā brūhetā suññāgārānanti  dasseti
yaṃ kiñci apadisitvā paṭiññādānaṃ saṅgaro so pana attano kiccavisesaṃ apadisitvā mittasanthavavasena vā kālāgamanaṃ apadisitvā kiñcikkhānuppadānena vā paṭibāhakaraṇaṃ apadisitvā balaggabodhavasena vā siyāti tassa mittakaraṇādipariyāyataṃ sandhāyāha saṅgaroti nāmanti evaṃ paṭipannattāti evaṃ aniccasaññāmukhena tiyaddhakesu saṅkhāresu appamādappaṭipattiyā paṭipannattā
dibbacakkhu suvisuddhanti sāvasesā desanāti āha yaṃ sacchikarotīti rūpāyatanañhettha adhippetaṃ
antanti  saṅkhārānaṃ pārimantabhūtaṃ vedānanti maggañāṇavedānameva arahattādhigamena antaṃ pariyosānaṃ gatattā kammavipākavaṭṭānaṃ kilesavaṭṭassāpi ca ussadena upacayena ussadā rāgādayo
sukkobhāsatāya sukkā abhivisiṭṭhaggahā sabbāni vā tārakarūpāni sukkā vindatīti upalabhati paṭivijjhatīti attho
ajjhattaṃ vipassanābhiniveso hotīti idaṃ sakesu dhammesūti pāragubhāvassa visesitattā vuttaṃ tañca kho abhiniveseneva desitaṃ sabbaṃ  bhikkhave abhiññeyyanti  vuttaṃ pāragutā ca tesaṃ khandhānaṃ pariññābhisamayavasena hoti tato ca nesaṃ hetubhūtasamudaye tadappavattilakkhaṇe nirodhe nirodhagāminiyā paṭipadāya ca pahānasacchikiriyābhāvanābhisamayapāripūrivasena itarasaccesupi pāragubhāvo vutto eva hoti sabbaso hi sakaattabhāvabodhenapi catusaccābhisamayo hotiyeva vuttañhetaṃ imasmiṃyeva byāmamatte kaḷevare sasaññimhi samanake lokañca paññapemi lokasamudayañcātiādi  atha vā sakesu dhammesūti attano dhammesu attadhammā nāma atthakāmassa kulaputtassa sīlādidhammā sīlasamādhipaññādayo hi vodānadhammā ekantahitasukhasampādanato purisassa sakadhammā nāma na anatthāvahā saṃkilesadhammā viya paradhammā tesaṃ sīlādīnaṃ pāripūriyā pāraṃ pariyantaṃ gatoti pāragū akkula pakkulaiti evaṃ vihiṃsanakapayogaṃ ajakalāpena  hi tadā bhagavantaṃ bhīsāpetukāmena kataṃ yakkhagajjitaṃ akkula pakkula iti iminā ākārena sattānaṃ sotapathaṃ agamāsi tasmā taṃ akkulaṃ pakkulakaraṇanti vuttaṃ
nābhinandatīti ayaṃ maṃ daṭṭhuṃ āgatāti na tussati yasmā pana bhagavato bhāsitaṃ abhinandītiādīsu  viya sampaṭicchanatthopi abhinandasaddo hoti tasmā vuttaṃ cittena na sampaṭicchatīti na socatīti mayā asammoditā gacchatīti na cittasantāpaṃ āpajjati saṅgā saṅgāmajiṃ muttanti idaṃ abhinandasocanānaṃ abhāvassa kāraṇavacanaṃ
tenāti udake nhānena tenevāha na udakena sucī hotīti tassattho  udakummujjanādinā neva sattānaṃ suci pāpato suddhi nāma hotīti udakummujjanādīni hi idha  uttarapadalopena udakanti vuttaṃ udakenāti vā ummujjanādikiriyāsādhanabhūtena udakena sattānaṃ suci pāpasuddhi na hotīti atha vā sucitena yathāvuttena udakena pāpamalato suddho nāma satto na hotīti yadi siyā sabbesameva macchabandhānaṃ pāpasuddhi siyā tenāha bahvettha nhāyatī janoti mātughātādipāpakammakārīnaṃ aññesañca gomahiṃsādīnaṃ udakaṃ orohantānaṃ antamaso macchakacchape upādāya sabbesampi pāpasuddhi siyā  na panevaṃ hoti kasmā nhānīyapāpahetūnaṃ appaṭipakkhabhāvato yañhi yaṃ vināseti so tassa paṭipakkho yathā āloko andhakārassa vijjā avijjāya na evaṃ nhānaṃ pāpassa tasmā niṭṭhamettha gantabbaṃ na udakena sucī hotīti yena pana suci hoti taṃ dassetuṃ yamhi saccañcātiādi vuttaṃ tattha saccanti vacīsaccañca viratisaccañca atha vā saccanti ñāṇasaccañceva paramatthasaccañca dhammoti seso ariyadhammo saccassa panettha visuṃ gahaṇaṃ tassa bahukāratādassanatthaṃ sesaṃ suviññeyyameva
jātibalanisedhakanti jātimattabrāhmaṇānaṃ bhovādikānaṃ paṭisedhakaṃ jātivādassa vā nisedhakaṃ na jaccā brāhmaṇo hotīti  hi vuttaṃ thero hi tathāvādena te aniggaṇhantopi niggaṇhanto viya hotīti katvā vuttaṃ
vimuttiyanti anupādisesanibbānadhātuyaṃ
savāsananti ettha khīṇāsavassāpi akhīṇāsavasadisakāyavacīpayogahetubhūtā santāne kilesabhāvanā vāsanā nāma āyasmato pilindavacchassa  vasalavohāro viya saha vāsanāyāti savāsanaṃ bhāvanapuṃsakañcetaṃ visamaṃ candimasūriyā parivattantītiādīsu  viya yathāvuttavāsanampi asesetvāti attho kummaggapariharaṇavasena maggasampaṭipattīti magge kusalo amaggepi kusalo eva hoti bhagavā pana sabbaññutāya sabbattheva kusaloti āha magge ca amagge ca kovidoti
tamena yuttoti yathāvuttatamo tassa atthīti tamo puggalo appakāsabhāvena ṭhitā khandhāva tamo ālokabhūtoti jātiguṇāloko pākaṭaguṇoti attho
kilesamayaṃ  bandhanaṃ daḷhanti vadanti yato saccāni paṭivijjhantā buddhāva naṃ chindanti na aññe
ducchedanatthena  satipi daḷhabhāve sithilavuttitaṃ tassa dīpetuṃ bandhanabhāvampītiādimāha tena aho sukhumataraṃ kho bhikkhave mārabandhananti vuttaṃ
 yadipi cetanā kusalākusalasādhāraṇā apuññābhisaṅkhāro idhādhippetoti tassa vasena atthaṃ dassento akusalacetanāvasena cetetīti āha cetanaṃ abhisandahanaṃ cittassa byāpārāpattibhāvena pavattīti attho yasmā pana cetanā yadā viññattiṃ samuṭṭhāpeti tadā diguṇussāhādiguṇavāyāmā viya hutvā pākaṭaṃ payogaṃ nipphādeti tasmā pakappetīti vuttā pākaṭappayogakappanañhettha pakappanaṃ adhippetaṃ tenāha tameva pakappetīti paccayaṭṭho idha ārammaṇatthoti vuttaṃ pavattiyā paccayo hotīti
 yathā jalasamuddassa vīcisamuṭṭhānavasena labbhamāno vego vīcimayoti vuccati evaṃ cakkhusamuddassāpi rūpāvabhāsanavasena labbhamāno vego rūpamayoti vutto eseva nayo sesesupi āviñchanatoti ākaḍḍhanato ākaḍḍhanañcettha santānassa tanninnabhāvahetutāya daṭṭhabbaṃ
samudanaṃ kilesatemanaṃ avassavahetutā kilesānaṃ ūmiādisadisatā samāvaṭṭanena sattānaṃ anatthāvahatāya veditabbā uparūpariveguppattiyā upagatassa uṭṭhātuṃ appadānena guṇasāravināsanena ca kodhupanāhādīnaṃ ūmiādisadisatā daṭṭhabbā
abhimukho nandatīti tadārammaṇaṃ sukhaṃ somanassaṃ sādiyanto sampaṭicchati abhivadatīti taṇhābhinivesavasena abhinivissa vadati tañhissa abhinivesaṃ dīpetuṃ aho sukhantiādi vuttaṃ ajjhosānaṃ adhimuccanabhūtāya taṇhāya taṇhāvatthukassa anupavisitvā āveṇikatākaraṇanti āha ajjhosāya tiṭṭhatīti gilitvā pariniṭṭhapetvāti
kasmātiādinā santāpadukkhānaṃ asuppatikārataṃ āha yena vā pakārenāti yenāti yena vā kāmajjhosānadiṭṭhijjhosānabhūtena micchābhinivesappakārena gahaṭṭhapabbajitā tathārūpaṃ katvā  attano vaḍḍhiñca maññanti avaḍḍhi eva pana hoti tassa pakārassa  vaḍḍhiyaṃ anupāyabhāvato ca upāyabhāvato ca avaḍḍhiyaṃ tathāpīti tattha tattha icchāvighātaṃ pāpuṇantopi yasmā ito bāhirakā sabbena sabbaṃ bhavanissaraṇaṃ appajānanto mandakilesaṃ dīghāyukaṃ sukhabahulaṃ ekaccaṃ bhavaṃ teneva mandakilesādibhāvena nibbānanti samanupassanti tasmā bhavena bhavavippamokkhaṃ vadantīti
bhavadiṭṭhisahagatā taṇhā purimapade uttarapadalopena bhavataṇhāti vuttāti āha bhavataṇhātiādīsu viyāti
yatthāti yasmiṃ bhave
tato evāti bhūtaratiyā eva aññamaññañhi sattānaṃ chandarāgo balavā hoti anavasesatoti anavasesena na kiñci sesetvā
saṃsārasotassa anukūlabhāvena gacchatīti anusotagāmī tasseva paṭikkūlavasena nibbidānupassanādīhi pavattatīti paṭisotagāmī acalappasādādisamannāgamena ṭhitasabhāvoti attho
 palabbhati nikhajjatītiādīsu viya upasaggo padavaḍḍhanamattanti āha abhijātikoti jātiyoti kaṇhadhammasamannāgatattā vā kaṇho paṭhamavayepi majjhimavayepi pāpasamaṅgī hutvā ṭhito kaṇhadhamme abhijāyati pacchāpi pāpaṃ pasavatīti attho sukkoti vā ettha vuttavipariyāyeneva attho veditabbo
purimasminti purimasmiṃ pade visaye bhummaṃ tattha deyyadhammassa patiṭṭhāpanato dutiye adhikaraṇe tadadhikaraṇañhi nibbānanti gahaṭṭhapabbajitakiccesu vā visiṭṭhadhammadassanatthaṃ paccayadānārahattānaṃ samadhuratāniddeso atha vā yena yena pana vatthunāti rūpārūpanirodhādinā taṇhāvatthunā amarāvikkhepavatthuādināti ettha ādisaddena subhasukhādimicchābhinivesavatthuṃ saṅgaṇhāti yathā vā taṇhādiṭṭhiduccaritānaṃ vasena saṃkilesabhāgiyassa suttassa vibhāgo evaṃ samathavipassanāsucaritavasena taṇhāvodānabhāgiyādisuttavibhāgoti dassetuṃ pāḷiyaṃ taṇhā niddisitabbanti vuttaṃ
idaṃevaṃ pavattanti yathā ducintitādivasena bālo hoti puggalo evaṃ tassa ducintitacintitādibhāvanāvasena pavattaṃ idaṃ saṃkilesabhāgiyaṃ nāma suttanti pubbe saṃkilesadhammavibhāgena vuttaṃ idāni sāmaññato saṅgahetvā vadati idaṃ vāsanābhāgiyaṃ suttanti etthāpi iminā nayena attho veditabbo
kilesaṭṭhānehīti kilesānaṃ pavattiṭṭhānehi kilesāvatthāhīti kilesānaṃ pavattiākāravisesehi kāmarāgādīhi saṃyujjati kāmarāgādihetu kammavipākādinā satipi tesaṃ kālantaravuttiyaṃ saṃyutto nāma hoti yato kāmarāgādayo saṃyojananti vuccanti upādiyatīti daḷhaṃ gaṇhāti pavatteti sesaṃ vuttanayattā uttānattā ca saṃvaṇṇitaṃ
udāharaṇavasenāti nidassanavasena ekadesadassanavasenāti attho sakalassa hi pariyattisāsanassa soḷasahi paṭṭhānabhāgehi gahitattā yathā tadekadesānaṃ soḷasannampi paṭṭhānabhāgānaṃ gahaṇaṃ udāharaṇamattaṃ tesaṃ pana soḷasannaṃ ekadesaggahaṇaṃ udāharaṇanti kimettha vattabbaṃ tena vuttaṃ ekadesadassanavasenāti atthoti kasmā panettha pāḷiyaṃ paṭṭhānassa ekadesova udāhaṭo na avasesoti nayanidassanatthaṃ iminā nayena avasesopi paṭṭhānabhāvo veditabboti
tattha appampi ce saṃhita bhāsamāno sa bhāgavā sāmaññassa hotīti  idaṃ vāsanābhāgiyañca asekkhabhāgiyañca ettha hi appampi ce saṃhita bhāsamānoti idaṃ vāsanābhāgiyaṃ sa bhāgavā sāmaññassa hotīti idaṃ asekkhabhāgiyaṃ
tathā maghadevasuttaṃ tattha hi bhūtapubbaṃ ānanda imissāyeva mithilāyaṃ maghadevo nāma rājā ahosi dhammiko dhammarājā dhamme ṭhito mahādhammarājā dhammaṃ carati brāhmaṇagahapatikesu negamesu ceva janapadesu ca uposathañca upavasati cātuddasiṃ pañcadasiṃ aṭṭhamiñca pakkhassātiādi  idaṃ vāsanābhāgiyaṃ idaṃ kho panānanda etarahi mayā kalyāṇaṃ vattaṃ nīharitaṃ ekantanibbidāya virāgāya nirodhāya upasamāya  abhiññāya sambodhāya nibbānāya saṃvattatīti  idaṃ asekkhabhāgiyaṃ pamādaṃ appamādena yadā nudati paṇḍitoti  idaṃ nibbedhabhāgiyaṃ paññāpāsāda avekkhatīti  idaṃ asekkhabhāgiyanti idaṃ nibbedhabhāgiyañca asekkhabhāgiyañca
tathā  tīṇimāni bhikkhave indriyānīti  suttaṃ tattha tīṇimāni bhikkhave indriyāni katamāni tīṇīti anaññātaññassāmītindriyaṃ aññindriyanti idaṃ nibbedhabhāgiyaṃ aññātāvindriyanti  idaṃ asekkhabhāgiyaṃ
raṭṭhapālasuttaṃ  saṃkilesabhāgiyañca vāsanābhāgiyañca asekkhabhāgiyañca tattha hi ūno loko atitto taṇhādāsotiādinā  saṃkileso vibhatto eko vūpakaṭṭhotiādinā  asekkhadhammā itarena vāsanādhammāti
dhamme ca ye ariyapavedite ratā anuttaro te vacasā manasā kammunā ca
te santisoraccasamādhisaṇṭhitā sutassa paññāya ca sāramajjhagūti 
idaṃ vāsanābhāgiyañca nibbedhabhāgiyañca asekkhabhāgiyañca ettha hi dhamme ca ye ariyapavedite ratāti ayaṃ vāsanā anuttarā saṇṭhitāti ayaṃ nibbedho sutassa paññāya ca sāramajjhagūti asekkhadhammā
tathā saddho sutavā niyāmadassīti gāthā  tattha hi saddho sutavāti vāsanā niyāmadassī vaggagatesu na vaggasāri dhīro lobhaṃ dosaṃ vineyya paṭighanti nibbedho sammā so loke paribbajeyyāti asekkhadhammā
sabbāsavasaṃvaro parissayādīnaṃ vasena sabbabhāgiyaṃ veditabbaṃ tattha hi saṃkilesadhammā lokiyasucaritadhammā sekkhadhammā asekkhadhammā ca vibhattā asabbabhāgiyaṃ pana passaṃ passatītiādikaṃ  udakādianuvādanavacanaṃ  veditabbaṃ evametasmiṃ soḷasavidhe sāsanapaṭṭhāne ete taṇhādivasena tayo  saṃkilesabhāgā vodānādivasena tayo vāsanābhāgā sekkhānaṃ sīlakkhandhādīnaṃ vasena tayo nibbedhabhāgā asekkhānaṃ sīlakkhandhādīnaṃ eva vasena tayo asekkhabhāgā tesaṃ vasena mūlapaṭṭhānāni eva dvādasa honti tāni pana vitthāranayena vibhajiyamānāni channavutādhikāni cattāri sahassāni honti yathādassanaṃ panetāni uddharitabbāni tāni pana yasmā saṅgahato kāmataṇhādivasena tayo taṇhāsaṃkilesabhāgā sassatucchedavasena dve diṭṭhisaṃkilesabhāgā kāyaduccaritādivasena tayo duccaritasaṃkilesabhāgāti aṭṭha saṃkilesabhāgā dhammāmisābhayadānavasena tividhaṃ dānamayaṃ puññakiriyavatthu kāyasucaritādivasena tividhaṃ sīlamayaṃ puññakiriyavatthu samathavipassanāvasena duvidhaṃ bhāvanāmayaṃ puññakiriyavatthūti aṭṭheva vāsanābhāgā
saddhānusārī saddhāvimutto dhammānusārī diṭṭhippatto kāyasakkhīti  pañcannaṃ sekkhānaṃ paccekaṃ tayo sīlādikkhandhāti pannarasa nibbedhabhāgā suññatānimittāpaṇihitabhedā paññāvimuttānaṃ tayo aggaphaladhammā tesu paccekaṃ tayo tayo sīlādikkhandhā tathā ubhatobhāgavimuttānanti aṭṭhārasa sikkhitabbābhāvasāmaññena asaṅkhatadhātuṃ pakkhipitvā ekūnavīsati asekkhabhāgā iti purimāni ekatiṃsa imāni ekūnavīsatīti samapaññāsa saṃkilesabhāgiyādidhammā honti tasmā imesaṃ samapaññāsāya saṃkilesabhāgiyādidhammānaṃ vasena samapaññāsa suttāni honti
yasmā ca te paññāvimuttā ubhatobhāgavimuttavibhāgaṃ akatvā asaṅkhatāya dhātuyā aggahaṇena nippariyāyena asekkhabhāgābhāvato naveva asekkhabhāgāti samacattālīsa honti tasmā peṭake cattārīsāya ākārehi pariyesitabbaṃ paññāsāya ākārehi sāsanapaṭṭhānaṃ niddiṭṭhanti  ca vuttaṃ saṅgahato eva pana pubbe vuttavitthāranayena soḷasa honti puna tividhasaṃkilesabhāgiyādivasena dvādasa honti puna taṇhādiṭṭhiduccaritasaṃkilesataṇhādiṭṭhiduccaritavodānabhāvena cha honti puna saṃkilesabhāgiyaṃ vāsanābhāgiyaṃ dassanabhāgiyaṃ  vāsanābhāgiyaṃ asekkhabhāgiyanti pañca honti puna mūlapaṭṭhānavasena cattāri honti puthujjanabhāgiyasekkhabhāgiyaasekkhabhāgiyabhāvena tīṇi honti puna saṃkilesabhāgiyavodānabhāgiyabhāvena dve eva honti paṭṭhānabhāvena pana ekavidhameva iti paṭṭhānabhāvena ekavidhampi saṃkilesavodānabhāgiyabhāvena duvidhanti vibhāgato yāva channavutādhikaṃ catusahassappabhedaṃ hoti tāva netabbaṃ evametaṃ paṭṭhānaṃ saṅgahato vibhāgato ca veditabbaṃ
imassāpi paṭṭhānavibhāgassa na purimassevāti adhippāyo lokikaṃ assatthīti lokikasahacaraṇato vā lokiyaṃ suttaṃ padesenāti ekadesena sabbapadesūti taṃtaṃtikānaṃ tatiyapadesu buddhādīnanti buddhapaccekabuddhabuddhasāvakānaṃ dhammo panettha buddhādiggahaṇena veditabbo ādisaddena vā
pariṇamatīti  paripaccati dharantīti pabandhavasena pavattanti nti pāpakammaṃ teti kusalābhinibbattakkhandhā rakkhanti vipākadānato vipaccituṃ okāsaṃ na dentīti attho ayañca attho upapajjavedanīyesu yujjati itarasmimpi yathārahaṃ labbhateva tenāha dutiye vā tatiye vā attabhāveti
 attano anavajjasukhāvahaṃ paṭipattiṃ paṭipajjanto paramatthato attakāmo nāmāti āha attano sukhakāmoti sukhānubandhañhi sukhaṃ kāmento sukhameva kāmetīti ca sukhakāmoti
vitthataṭṭhenāti suvipphāradiṭṭhīnaṃ pavattanaṭṭhānatāsaṅkhātena vitthāraṭṭhena
diṭṭhe dukkhādidhammeti bhāvenabhāvalakkhaṇe bhummaṃ dukkhādidhamme diṭṭhe ñāteti attho
uddhantiādi kāladesānaṃ anavasesapariyādānanti āha uddhanti anāgataṃ upari cātiādi gamanenāti cutūpapātagamanena
nagaradvārathirakaraṇatthanti nagarassa dvārabāhathirakaraṇatthaṃ gambhīranematāyāti nemaṃvuccati nikhātathambhādīnaṃ pathaviṃ anupavisitvā ṭhitappadeso  gambhīraṃ nemaṃ etassāti gambhīranemo tassa bhāvo gambhīranematā tāya kampanaṃ yathāṭhitassa ito cito ca sañcopanaṃ cālanaṃ ṭhitaṭṭhānato cāvanaṃ ajjhogāhetvāti aviparītasabhāvābhisamayavasena anupavisitvā anupaviṭṭho viya hutvāti attho
saṃyojanānaṃ pajahanavasenāti gāthāya vacanasesaṃ ānetvā dasseti atha vā pahātabbassa pahānena vinā na bhāvanāsiddhīti atthasiddhaṃ pahātabbapahānaṃ ajjhattaṃ bahiddhāti padadvayena yojetvā dassetuṃ ajjhattaṃ bahiddhāti orambhāgiyauddhambhāgiyasaṃyojanānaṃ visaṃyogagahitoti imamatthaṃ pāḷiyā samatthetuṃ tenāha sabbaloketi vuttaṃ
alobhasīsenāti alobhena pubbaṅgamena yato yogāvacaro nekkhammacchandoti vuccati asubhasaññā rāgappaṭipakkhatāya visesato alobhappadhānāti vuttā dasāsubhavasena  vā adhigatajjhānādīnīti ādisaddena vipassanādīni saṅgaṇhāti vihiṃsāratirāgānaṃ byāpādahetukato cattāropi brahmavihārā abyāpādapadhānāti āha catu abyāpādo dhammapadanti adhigatāni jhānādīnīti yojanā dasānussati adhigatāni sammāsati dhammapadaṃ satisīsena tesaṃ adhigantabbattāti adhippāyo ānāpānabhāvanāyaṃ samādhipi padhāno na sati evāti dassanatthaṃ dasakasiṇa sammāsamādhi dhammapadanti vuttaṃ catudhātuvavatthānavasena adhigatānampi ettheva saṅgaho daṭṭhabbo
upalakkhaṇakāraṇānīti sañjānananimittāni
pāpameva pāpiyoti āha pāpaṃ hotīti pāpiyoti ca liṅgavipallāsavasena vuttaṃ ekavacane bahuvacananti ekavacane vattabbe bahuvacanaṃ vuttaṃ
olīyanataṇhābhinivesavasenāti bhavataṇhābhavadiṭṭhivasena tā hi bhavesu satte allīyāpenti atidhāvanābhinivesavasenāti ucchedadiṭṭhivasena sā hi avaṭṭupacchedameva vaṭṭupacchedaṃ katvā abhinivisanato atidhāvanābhiniveso nāma olīyantīti sammāpaṭipattito saṅkocaṃ āpajjanti abhidhāvantīti sammāpaṭipattiṃ atikkamanti
tesañcāti  tesaṃ ubhinnaṃ abhinivesānaṃ tadaññesañca sabbamaññitānaṃ
idaṃ iṭṭhavipākaṃ aniṭṭhavipākanti idaṃ iṭṭhavipākasaṅkhātaṃ aniṭṭhavipākasaṅkhātaṃ phalaṃ
akaṅkhato na jāneyyunti etena ākaṅkhatoti iminā padena saddhiṃ sambandhadassanamukhena na jaññāti padassa atthaṃ dasseti
na upalabbhatīti natthīti attho
tānīti kammakammanimittagatinimittāni pattharaṇākāroyeva hesa yadidaṃ chāyānaṃ  volambanaṃ evaṃ hotīti akataṃ vata me kalyāṇantiādippakārena vippaṭisāro hoti
esakehīti gavesakehi saparasantāne sampādakehi dukkhudrayanti dukkhaphalaṃ tīhi kāraṇehīti kāyavācācittehi tāni hi taṃtaṃsaṃvarānaṃ dvārabhāvena kāraṇānīti vuttāni tīhi ṭhānehīti vā tīhi uppattiṭṭhānehi pihitanti pidhāyakaṃ
uṭṭhānaṭṭhānasaṅkhātanti idaṃ pāsāṇabhāvasāmaññaṃ gahetvā vuttaṃ
rajamissakanti puppharajamissakaṃ tassāti tassa sekkhāsekkhamunino mahicchādīnaṃ viya gāme caraṇappaccayā gāmavāsīnaṃ saddhāhāni vā bhogahāni vā na hoti atha kho uparūpari vuddhiyeva hotīti dassento pākatikameva hotīti āha ajjhattikakammaṭṭhānanti catusaccakammaṭṭhānaṃ
tenāti kusalena kāyavacīkammena thirabhāvo thāmaṃ nāmāti tassa atthaṃ dassento thāmavāti ṭhitimāti āha
attasaṃnissayaṃ pemaṃ attāti gahetvā attasamanti vuttanti āha attapemena samaṃ pemaṃ natthīti bhagavato vipassanāñāṇobhāsappavattiṃ sandhāyāha paññā pana sakkotīti sabbaññutaññāṇaṃ pana abhiññāñāṇāni ca anantāparimāṇaṃ lokadhātuṃ obhāsenti
kissa bhītāti kena kāraṇena bhītā
ṭhapetvāti  pavattetvā vacanīyo yācakānanti yojanā yācitabbayuttoti attho yaññaupakkharoti yaññopakaraṇaṃ etesu dhammesu ṭhito catūsūti vuttaṃ catukkaṃ vavatthapetuṃ saddhoti ekaṃ aṅgantiādi vuttaṃ
gāthāyaṃ vuttadhamme dve dve ekaṃ katvā aṅgakaraṇaṃ dukanayo
jātidhammanti  pavattidhammaṃ sandhāya vadati
 saccekadesato saccasamudāyo anavasesapariyādānato visiṭṭhoti dassento paramatthasaccaṃ vā hotūti āha caturo padāti cattāri padāni liṅgavipallāsena vuttaṃ cattāro dhammakoṭṭhāsāti attho kevalaṃ sattavibhāgadassanatthameva catupadaggahaṇaṃ na adhigatadhammānurūpatāya
nimmadāti na madā
saccavādī jino romotipi pāṭho tattha romoti diṭṭhirāgarattānaṃ titthiyānaṃ titthakarānañca adhammavādīnaṃ rāgaviparītadhammadesanato bhayajanako adhammavādīnaṃ vā tattha ādīnavadassanena bhāyitabbo appahīnāsaṃvarānaṃ vā durupasaṅkamanato durāsadoti attho
sacco ca so dhammo cāti saccadhammo tenāha ekantanissaraṇabhāvenātiādi
ekāyanabhāvanti ekamaggabhāvaṃ aññamaggabhāvanti attho
dassanabhāgiyaṃ bhāvanābhāgiyanti nibbedhabhāgiyameva dvidhā vibhajitvā vuttanti āha saṃkilesabhāgiyādīhi catūhi padehīti sesattikānanti sattādhiṭṭhānattikādīnaṃ aṭṭhannaṃ tikānaṃ sesapadānañcāti saṃkilesabhāgiyañca vāsanābhāgiyañcātiādimissakapadānañca casaddena saṃkilesabhāgiyādipadāni ca saṅgaṇhāti lokiyattikasseva hi sesapadānīti vuttehi missakapadehi evaṃ saṃsandane nayadassanaṃ itaresaṃ pana tikānaṃ saṃkilesabhāgiyādipadehi ceva sesapadehi ca saṃsandane idaṃ nayadassananti vuttanayānusārena suviññeyyanti vuttaṃ samatikkamananti pahānaṃ satipi vāsanābhāgiyasaṃkilesabhāgiyadhammānaṃ lokiyabhāve  purimehi pana pacchimā pahātabbā tadaṅgavasena vikkhambhanavasena ca evaṃ pajahanasamatthatāya pahānanti vuttaṃ vāsanābhāgiyaṃ suttaṃ saṃkilesabhāgiyassa samatikkamāya hotīti saṃkilesadhammānaṃ samatikkamena adhigantabbā vodānadhammā viyāti yojanā bhāvanā nāma tividhā jhānabhāvanā vipassanābhāvanā maggabhāvanāti tāsu maggabhāvanāya gahitāya vipassanābhāvanā gahitā eva hotīti taṃ anāmasitvā itarā dve eva gahitā tathāpi bhāvanābhāgiyassa suttassa paṭinissaggāyāti vutte kiṃ sabbena sabbaṃ asekkhassa jhānabhāvanāpi  paṭinissaṭṭhāti codanaṃ manasi katvā pāḷiyaṃ asekkhabhāgiyaṃ suttaṃ diṭṭhadhammasukhavihāratthanti vuttanti dassento asekkhadhammesu uppannesu maggabhāvanākiccaṃ nāma natthīti vatvā jhānabhāvanāpi diṭṭhadhammasukhavihāratthā evāti āha
ekaṃ eva bhavabījaṃ paṭisandhiviññāṇaṃ ekabījaṃ taṃ assa atthīti ekabījī sandhāvitvā samāgantvā nibbattanavasena upagantvāti attho saṃsaritvāti tasseva vevacanaṃ kulaṃ kulaṃ gacchatīti kolaṃkolo purimapade anunāsikalopaṃ akatvā niddeso
tesaṃ sotāpannānaṃ etaṃ pabhedanti ekabījiādivibhāgaṃ purimabhavasiddhaṃ vivaṭṭūpanissayapuññakammaṃ idha pubbahetu nāma yo katapuññatāti vuccati so paṭhamamagge sādhite caritatthatāya vipakkavipākaṃ viya kammaṃ uparimamaggānaṃ upanissayo na siyāti adhippāyenāha upari āpajjatīti tiṇṇaṃ maggānaṃ niratthakatā āpajjati paṭhamamaggeneva tehi kātabbakiccassa sādhitattā paṭhamamagge āpajjatīti anuppannassa atthakiriyāsambhavato evaṃ tiṇṇaṃ vādānaṃ yuttiabhāvaṃ dassetvā catutthavādo evettha yuttoti dassento āha vipassanā yujjatīti sace hītiādinā taṃ yuttiṃ vibhāveti vimuttiparipācanīyānaṃ dhammānaṃ paripakkatāya indriyānaṃ tikkhatāya ñāṇassa visadatāya vipassanāya balavabhāvo veditabbo so hi vomissakanayena saṃsaraṇako idhādhippeto deve ceva mānuse ca sandhāvitvāti vuttattā idha kāmabhave ṭhito idhaṭṭhako manussadevalokūpapajjanato okārena vokiṇṇo ariyasāvakassa taṃtaṃsattanikāyupapatti tassa tassa sodhanasadisaṃ kilesamalādianatthāpanayanatoti  āha cha devaloke sodhetvāti akaniṭṭhe ṭhatvāti etena heṭṭhābrahmalokasodhanaṃ vuttamevāti veditabbaṃ
saddhaṃ dhuraṃ katvāti saddhaṃ dhuraṃ jeṭṭhakaṃ pubbaṅgamaṃ katvā saddhāya anussati paṭipatti saddhaṃ vā pubbabhāgiyaṃ anussati saddhāya vā anusaraṇasīloti saddhānusārī dhammānusārīti etthāpi eseva nayo dhammoti panettha paññā veditabbā saddahanto vimuttoti saddhāvimutto yadipi sabbathā avimutto saddhāmattena pana vimuttoti attho saddhāya vā adhimuttoti saddhāvimutto vuttanayenāti uparimaggavipassanāya balavamandamandatarabhāvena diṭṭhiyā pattoti diṭṭhippatto catusaccadassanasaṅkhātāya diṭṭhiyā nirodhappattoti attho diṭṭhantaṃ vā pattoti diṭṭhippatto dassanasaṅkhātassa sotāpattimaggañāṇassa anantarappavattoti vuttaṃ hoti paṭhamaphalato paṭṭhāya hi yāva aggamaggā diṭṭhippattāti idanti yathāvuttasotāpannānaṃ saddhāvimuttadiṭṭhippattatāvacanaṃ  aṭṭhannaṃ vimokkhānanti catasso rūpāvacarasamāpattiyo catasso arūpāvacarasamāpattiyoti aṭṭha vimokkhā tesaṃ
phuṭṭhantaṃ sacchikarotīti kāyasakkhī phuṭṭhānaṃ anto phuṭṭhanto phuṭṭhānaṃ arūpajjhānānaṃ anantaro kāloti adhippāyo accantasaṃyoge cetaṃ upayogavacanaṃ phuṭṭhānantarakālameva sacchikātabbaṃ sacchikarotīti vuttaṃ hoti visamaṃ candimasūriyā parivattantītiādīsu  viya vā bhāvanapuṃsakanti etaṃ daṭṭhabbaṃ yo hi arūpajjhānena rūpakāyato nāmakāyekadesato ca vikkhambhanavimokkhena vimutto tena nirodhasaṅkhāto vimokkho ālocito pakāsito viya hoti na kāyena sacchikato nirodhaṃ pana ārammaṇaṃ katvā ekaccesu āsavesu khepitesu tena so sacchikato hoti tasmā so sacchikātabbaṃ nirodhaṃ yathāālocitaṃ nāmakāyena sacchikarotīti kāyasakkhīti vuccati na tu vimutto ekaccānaṃ eva āsavānaṃ aparikkhīṇattā
abhedenāti antarāparinibbāyiādibhedena vinā abhedenāti ca idaṃ saddhāvimuttadiṭṭhippattakāyasakkhinoti idhāpi ānetvā yojetabbaṃ yatheva hi antarāparinibbāyiādibhedānāmasaneneva eko anāgāmī  hoti evaṃ yathāvuttabhedaāmasaneneva saddhāvimutto diṭṭhippatto kāyasakkhīti tayo anāgāmino honti ayañca anāgāmino tādisamavatthābhedaṃ gahetvā gaṇanā katāti veditabbaṃ avihādīsūtiādi suviññeyyameva
paññāya eva vimutto na cetovimuttibhūtena sātisayena samādhināpīti paññāvimutto ubhatobhāgavimuttoti ubhohi bhāgehi ubhatobhāgato vimutto kilesānaṃ vikkhambhanasamucchinnehi rūpakāyanāmakāyato vimuttoti imamatthaṃ dassento vikkhambhana vimutto nāmāti āha arūpasamāpattiyā rūpakāyato aggamaggena arūpakāyato vimuttaṃ yathāha 
idha bhikkhave ekacco puggalo ye te santā vimokkhā atikkamma rūpe āruppā te kāyena phusitvā viharati paññāya cassa disvā āsavā parikkhīṇā honti ayaṃ vuccati bhikkhave puggalo ubhatobhāgavimuttoti 
yaṃ  pana mahānidānasutte rūpī rūpāni passatītiādike  nirodhasamāpattiante aṭṭha vimokkhe vatvā 
yato kho ānanda bhikkhu ime aṭṭha vimokkhe anulomampi samāpajjati ayaṃ vuccatānanda bhikkhu ubhatobhāgavimutto imāya ca ānanda ubhatobhāgavimuttiyā aññā ubhatobhāgavimutti uttaritarā vā paṇītatarā vā natthīti  
vuttaṃ taṃ ubhatobhāgavimuttaseṭṭhavasena vuttaṃ tattha yasmā āruppasamāpattīsu ekāyapi rūpakāyo vikkhambhito eva nāma hoti tasmā catunnaṃ āruppasamāpattīnaṃ nirodhasamāpattiyā ca lābhīnaṃ vasena pañca ubhatobhāgavimuttā veditabbā esa nayo kāyasakkhimhipi aṭṭhavimokkhekadesepi hi aṭṭhavimokkhasamaññā yathā loke sattāti
terasasu sīsesu palibodhasīsādīni pavattasīsañca pariyādiyitabbāni adhimokkhasīsādīni pariyādakāni gocarasīsaṃ pariyādakaphalaṃ tañhi  visayajjhattaṃ phalaṃ vimokkho pariyādakassa maggassa phalassa ca ārammaṇaṃ saṅkhārasīsaṃ saṅkhāravivekabhūto nirodhoti pariyādiyitabbānaṃ pariyādakaphalānañca saha visayasaṃsiddhidassanena samasīsibhāvaṃ dassetuṃ paṭisambhidāyaṃ  terasa sīsāni vuttāni idha pana yassa puggalassa apubbaṃ acarimaṃ āsavapariyādānañca hoti jīvitapariyādānañcāti  puggalapaññattiyaṃ āgatattā tesu kilesapavattasīsānaṃ eva vasena yojanaṃ karonto kilesasīsantiādimāha tattha pavattasīsampi maggo pavattito vuṭṭhahanto cutito uddhaṃ appavattikaraṇena yadipi pariyādiyati yāva pana cuti tāva pavattisambhavato pavattasīsaṃ jīvitindriyaṃ cuticittaṃ pariyādiyatīti āha
kilesapariyādānena attano anantaraṃ viya nipphādetabbā paccavekkhaṇavārā ca kilesapariyādānasseva vārāti vattabbataṃ arahanti vimuttasmiṃ vimuttamiti ñāṇaṃ hotīti  hi vacanato paccavekkhaṇaparisamāpanena kilesapariyādānaṃ samāpitaṃ nāma hoti taṃ pana parisamāpanaṃ yadi cuticittena hoti teneva jīvitaparisamāpanañca hotīti imāya vāracutisamatāya kilesapariyādānajīvitapariyādānānaṃ apubbācarimatā  hotīti āha vārasamatāyāti bhavaṅgaṃ otaritvā parinibbāyatoti ettha parinibbānacittameva bhaṅgottaraṇabhāvena vuttanti daṭṭhabbaṃ
caritanti caritā kāyavacīmanappavatti ettha ca yena rāgādhikabhāvena puggalo rāgacaritoti lakkhīyati tayidaṃ lakkhaṇaṃ tenāha rāgajjhāsayo rāgādhikoti atthoti tena appahīnabhāvena santāne thāmagatassa rāgassa balabhāvo lakkhīyatīti daṭṭhabbaṃ eseva nayo sesesupi
sīlavantehīti ādisaddassa lopaṃ katvā niddeso katoti dassento āha sīlavantādīhīti ādisaddena dāyakādīnaṃ saṅgaho daṭṭhabbo
ārammaṇabhūtāñeyyanti ārammaṇabhūtāva ñeyyaṃ
puthujjanabhūmiādīsūti puthujjanasekkhāsekkhabhūmīsu tattha puthujjanabhūmivasena saṃvaro sekkhabhūmivasena pahānabhāvanā asekkhabhūmivasena sacchikiriyā puthujjanabhūmisekkhabhūmivasena vā yathārahaṃ saṃvarapahānabhāvanā pubbabhāgiyā hi saṃvarapahānabhāvanā puthujjanassa sambhavanti itarā sekkhassa asekkhabhūmivasena sacchikiriyā nayato dassitanti yaṃ bhikkhave mayā idaṃ na kappatīti appaṭikkhittaṃ taṃ ce kappiyaṃ anulometi akappiyaṃ paṭibāhati taṃ vo kappatītiādinā  nayadassanavasena pakāsitaṃ sarāgādisaṃvattananti sarāgādibhāvāya saṃvattanaṃ
aññamaññaṃ saṃsaggatoti saṃkilesabhāgiyañca vāsanābhāgiyañcātiādinā saṃkilesabhāgiyādīnaṃ padānaṃ aññamaññasaṃsaggato anekavidhoti dvādasavidho yāva dvānavutādhikacatusahassavidhopi anekappakāro lokiyasattādhiṭṭhānādisaṃsaggatoti ādisaddena lokiyaṃ ñāṇaṃ lokuttaraṃ ñāṇaṃ lokiyañca lokuttarañca ñāṇaṃ lokiyaṃ ñeyyaṃ lokuttaraṃ ñeyyaṃ lokiyañca lokuttarañca ñeyyaṃ lokiyaṃ ñāṇañca ñeyyañca lokuttaraṃ ñāṇañca ñeyyañca lokiyañca lokuttarañca ñāṇañca ñeyyañcātiādiko sambhavanto paṭṭhānabhedo saṅgahito ubhayatthāti saṃkilesabhāgiyādike lokiyādike ca yathārahanti yo yo saṃsaggavasena yojanaṃ arahati so so dhammo sambhavāvirodheneva hi yojanā na hi lokiyaṃ nibbedhabhāgiyantiādinā yojanā sambhavati
tīsupiṭakesu labbhamānassāti tisso saṅgītiyo āruḷhe tepiṭake buddhavacane upalabbhamānassa vijjamānassa etena na kevalaṃ saṅgaho eva yathāvuttabhedānaṃ paṭṭhānabhāgānaṃ niddhāraṇāya kāraṇaṃ atha kho pāḷiyaṃ dassanañcāti vibhāveti tenāha yaṃ dissati tāsu tāsu bhūmīsūti teneva hītiādinā yathāvuttassa atthassa pāṭhānugamaṃ dasseti


saddhammāvataraṭṭhāneti  desantarato āgantvā saddhammassa avataraṇokāsabhūte saddhammassavanadhāraṇaparicayaparipucchāmanasikārabahulānaṃ nivāsaṭṭhānataṃ sandhāyetaṃ vuttaṃ attano vā santāne pariyattisaddhammassa anuppavesanaṭṭhānatāya evaṃ vuttaṃ sesaṃ suviññeyyamevāti


