


 tāvatiṃsā  idhāgantvā maṅgalo nāma māṇavo
mandāravaṃ gahetvāna vipassissa mahesino

 samādhinā nisinnassa matthake dhārayiṃ ahaṃ
sattāhaṃ dhārayitvāna devalokaṃ punāgamiṃ

 ekanavutito kappe yaṃ pupphamabhipūjayiṃ
duggatiṃ nābhijānāmi buddhapūjāyidaṃ phalaṃ

 paṭisambhidā catasso vimokkhāpi ca aṭṭhime
chaḷabhiññā sacchikatā kataṃ buddhassa sāsanaṃ
itthaṃ sudaṃ āyasmā mandāravapupphiyo thero imā gāthāyo abhāsitthāti
mandāravapupphiyattherassāpadānaṃ paṭhamaṃ


 yāmā devā idhāgantvā gotamaṃ sirivacchasaṃ
kakkārumālaṃ  paggayha buddhassa abhiropayiṃ

 dvenavute ito kappe yaṃ buddhamabhipūjayiṃ
duggatiṃ nābhijānāmi buddhapūjāyidaṃ phalaṃ

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā kakkārupupphiyo  thero imā gāthāyo abhāsitthāti
kakkārupupphiyattherassāpadānaṃ dutiyaṃ


 phusso  nāmāsi sambuddho sabbadhammāna pāragū
vivekakāmo sabbaññū  āgañchi mama santike

 tasmiṃ cittaṃ pasādetvā mahākāruṇike jine
bhisamuḷālaṃ paggayha buddhaseṭṭhassadāsahaṃ

 dvenavute  ito kappe yaṃ bhisamadadiṃ tadā
duggatiṃ nābhijānāmi bhisadānassidaṃ phalaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā bhisamuḷāladāyako thero imā gāthāyo abhāsitthāti
bhisamuḷāladāyakattherassāpadānaṃ tatiyaṃ


 vijjādharo  tadā āsiṃ himavantamhi pabbate
addasaṃ virajaṃ buddhaṃ caṅkamantaṃ mahāyasaṃ

 tīṇi kesarapupphāni  sīse katvānahaṃ tadā
upasaṅkamma sambuddhaṃ vessabhuṃ abhipūjayiṃ

 ekattiṃse ito kappe yaṃ kammamakariṃ tadā
duggatiṃ nābhijānāmi buddhapūjāyidaṃ phalaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā kesarapupphiyo thero imā gāthāyo abhāsitthāti
kesarapupphiyattherassāpadānaṃ catutthaṃ


 padumo nāma sambuddho cittakūṭe vasī tadā
disvāna taṃ ahaṃ buddhaṃ sayambhuṃ aparājitaṃ 

 aṅkolaṃ  pupphitaṃ disvā ocinitvānahaṃ tadā
upagantvāna sambuddhaṃ pūjayiṃ padumaṃ jinaṃ

 ekattiṃse ito kappe yaṃ pupphamabhipūjayiṃ
duggatiṃ nābhijānāmi buddhapūjāyidaṃ phalaṃ

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā aṅkolapupphiyo thero imā gāthāyo abhāsitthāti
aṅkolapupphiyattherassāpadānaṃ pañcamaṃ


 suvaṇṇavaṇṇaṃ sambuddhaṃ gacchantaṃ antarāpaṇe
kañcanagghiyasaṅkāsaṃ bāttiṃsavaralakkhaṇaṃ

 nisajja pāsādavare addasaṃ lokanāyakaṃ
kadambapupphaṃ paggayha vipassiṃ abhipūjayiṃ

 ekanavutito  kappe yaṃ buddhamabhipūjayiṃ
duggatiṃ nābhijānāmi buddhapūjāyidaṃ phalaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā kadambapupphiyo thero imā gāthāyo abhāsitthāti
kadambapupphiyattherassāpadānaṃ chaṭṭhaṃ


 anomo  nāma sambuddho gaṅgākūle vasī tadā
uddālakaṃ gahetvāna pūjayiṃ aparājitaṃ

 ekattiṃse  ito kappe yaṃ pupphamabhipūjayiṃ
duggatiṃ nābhijānāmi buddhapūjāyidaṃ phalaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā uddālakapupphiyo thero imā gāthāyo abhāsitthāti
uddālakapupphiyattherassāpadānaṃ sattamaṃ


 upasanto  ca sambuddho vasatī pabbatantare
ekacampakamādāya upagacchiṃ naruttamaṃ

 pasannacitto sumano paccekamunimuttamaṃ
ubhohatthehi paggayha pūjayiṃ aparājitaṃ

 pañcasaṭṭhimhito kappe yaṃ pupphamabhipūjayiṃ
duggatiṃ nābhijānāmi buddhapūjāyidaṃ phalaṃ

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā ekacampakapupphiyo thero imā gāthāyo abhāsitthāti
ekacampakapupphiyattherassāpadānaṃ aṭṭhamaṃ


 candabhāgānadītīre anusotaṃ vajāmahaṃ
addasaṃ virajaṃ buddhaṃ sālarājaṃva phullitaṃ

 pasannacitto  sumano paccekamunimuttamaṃ
gahetvā timiraṃ pupphaṃ matthake okiriṃ ahaṃ

 ekanavutito kappe yaṃ pupphamabhipūjayiṃ
duggatiṃ nābhijānāmi buddhapūjāyidaṃ phalaṃ

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā timirapupphiyo thero imā gāthāyo abhāsitthāti
timirapupphiyattherassāpadānaṃ navamaṃ


 candabhāgānadītīre  ahosiṃ kinnaro tadā
tatthaddasaṃ devadevaṃ caṅkamantaṃ narāsabhaṃ

 ocinitvāna  saḷalaṃ pupphaṃ buddhassadāsahaṃ
upasiṅghi mahāvīro saḷalaṃ devagandhikaṃ

 paṭiggahetvā sambuddho vipassī lokanāyako
upasiṅghi mahāvīro pekkhamānassa me sato

 pasannacitto sumano vanditvā dvipaduttamaṃ
añjaliṃ paggahetvāna puna pabbatamāruhiṃ

 ekanavutito kappe yaṃ pupphamabhipūjayiṃ
duggatiṃ nābhijānāmi buddhapūjāyidaṃ phalaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā saḷalapupphiyo thero imā gāthāyo abhāsitthāti
saḷalapupphiyattherassāpadānaṃ dasamaṃ
mandāravapupphiyavaggo sattatiṃsatimo
tassuddānaṃ 
mandāravañca kakkāru bhisakesarapupphiyo
aṅkolako  kadambī ca uddālī ekacampako
timiraṃ saḷalañceva gāthā tālīsameva ca
