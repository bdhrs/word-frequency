


 ekāsanaṃ  ahamadaṃ pasanno sehi pāṇibhi
bibbohanañca  pādāsiṃ uttamatthassa pattiyā

 ekanavutito kappe bibbohanamadāsahaṃ
duggatiṃ nābhijānāmi bibbohanassidaṃ phalaṃ

 ito tesaṭṭhime kappe asamo nāma khattiyo
sattaratanasampanno cakkavattī mahabbalo

 paṭisambhidā catasso vimokkhāpi ca aṭṭhime
chaḷabhiññā sacchikatā kataṃ buddhassa sāsanaṃ
itthaṃ sudaṃ āyasmā suvaṇṇabibbohaniyo thero imā gāthāyo abhāsitthāti



 mama  saṅkappamaññāya satthā lokagganāyako
manomayena kāyena iddhiyā upasaṅkami

 satthāraṃ upasaṅkantaṃ vanditvā purisuttamaṃ
pasannacitto sumano tilamuṭṭhimadāsahaṃ

 ekanavutito  kappe yaṃ dānamadadiṃ tadā
duggatiṃ nābhijānāmi tilamuṭṭhiyidaṃ phalaṃ

 ito soḷasakappamhi tantiso  nāma khattiyo
sattaratanasampanno cakkavattī mahabbalo

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā tilamuṭṭhidāyako thero imā gāthāyo abhāsitthāti



 mahāsamuddaṃ  nissāya vasatī pabbatantare
paccuggantvāna katvāna  caṅkoṭaka  madāsahaṃ

 siddhatthassa mahesino sabbasattānukampino 
pupphacaṅkoṭakaṃ datvā kappaṃ saggamhi modahaṃ

 catunnavutito kappe caṅkoṭakamadaṃ tadā
duggatiṃ nābhijānāmi caṅkoṭakassidaṃ phalaṃ

 paṭisambhidā catasso kataṃ buddhassa sāsanaṃ
itthaṃ  sudaṃ āyasmā caṅkoṭakiyo thero imā gāthāyo abhāsitthāti



 koṇḍaññassa  bhagavato vītarāgassa tādino
ākāsasamacittassa  nippapañcassa jhāyino

 sabbamohātivattassa sabbalokahitesino
abbhañjanaṃ mayā dinnaṃ dvipadindassa tādino

 aparimeyye ito kappe abbhañjanamadaṃ tadā 
duggatiṃ nābhijānāmi abbhañjanassidaṃ phalaṃ

 ito pannarase kappe cirappo nāma khattiyo
sattaratanasampanno cakkavattī mahabbalo

 paṭisambhidā catasso kataṃ buddhassa sāsanaṃ
itthaṃ sudaṃ āyasmā abbhañjanadāyako thero imā gāthāyo abhāsitthāti



 udumbare  vasantassa niyate paṇṇasanthare
vutthokāso mayā dinno samaṇassa mahesino

 tissassa dvipadindassa lokanāthassa tādino
añjaliṃ paggahetvāna santhariṃ pupphasantharaṃ

 dvenavute ito kappe yaṃ kariṃ pupphasantharaṃ
duggatiṃ nābhijānāmi santharassa idaṃ phalaṃ

 ito cuddasakappamhi ahosiṃ manujādhipo
ekaañjaliko nāma cakkavattī mahabbalo

 paṭisambhidā catasso kataṃ buddhassa sāsanaṃ
itthaṃ sudaṃ āyasmā ekañjaliko thero imā gāthāyo abhāsitthāti



 satthāraṃ  dhammamārabbha saṅghañcāpi mahesinaṃ
potthadānaṃ mayā dinnaṃ dakkhiṇeyye anuttare

 ekanavutito  kappe yaṃ kammamakariṃ tadā
duggatiṃ nābhijānāmi potthadānassidaṃ phalaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā potthakadāyako thero imā gāthāyo abhāsitthāti



 candabhāgānadītīre anusotaṃ vajāmahaṃ
satta māluvapupphāni citamāropayiṃ ahaṃ

 catunnavutito  kappe citakaṃ yamapūjayiṃ
duggatiṃ nābhijānāmi citapūjāyidaṃ phalaṃ

 sattasaṭṭhimhito kappe paṭijaggasanāmakā
sattaratanasampannā sattāsuṃ cakkavattino 

 paṭisambhidā catasso kataṃ buddhassa sāsanaṃ
itthaṃ sudaṃ āyasmā citakapūjako thero imā gāthāyo abhāsitthāti



 pabbate  himavantamhi mahāsindhu sudassanā
tatthaddasaṃ vītarāgaṃ suppabhāsaṃ sudassanaṃ

 paramopasame yuttaṃ disvā vimhitamānaso
āluvaṃ tassa pādāsiṃ pasanno sehi pāṇibhi

 ekattiṃse ito kappe yaṃ phalamadadiṃ tadā
duggatiṃ nābhijānāmi āluvassa idaṃ phalaṃ

 paṭisambhidā catasso kataṃ buddhassa sāsanaṃ
itthaṃ  sudaṃ āyasmā āluvadāyako thero imā gāthāyo abhāsitthāti



 romaso  nāma nāmena sayambhū subbato  tadā
puṇḍarīkaṃ mayā dinnaṃ vippasannena cetasā

 catunnavutito kappe puṇḍarīkamadaṃ tadā
duggatiṃ nābhijānāmi puṇḍarīkassidaṃ phalaṃ

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā ekapuṇḍarīko thero imā gāthāyo abhāsitthāti



 mahāpathamhi visame setu kārāpito mayā
taraṇatthāya lokassa pasanno sehi pāṇibhi

 ekanavutito kappe yo setu kārito mayā
duggatiṃ nābhijānāmi setudānassidaṃ phalaṃ

 pañcapaññāsito kappe eko āsiṃ samogadho
sattaratanasampanno cakkavattī mahabbalo

 paṭisambhidā catasso kataṃ buddhassa sāsanaṃ
itthaṃ sudaṃ āyasmā taraṇīyo thero imā gāthāyo abhāsitthāti


tassuddānaṃ 
suvaṇṇaṃ  tilamuṭṭhi ca caṅkoṭabbhañjanañjalī
potthako citamāluvā ekapuṇḍarī setunā
dvecattālīsa gāthāyo gaṇitāyo vibhāvibhīti

