

 ekaṃ  samayaṃ bhagavā sāvatthiyaṃ viharati jetavane anāthapiṇḍikassa ārāme atha kho vacchagotto paribbājako yena bhagavā tenupasaṅkami upasaṅkamitvā bhagavatā saddhiṃ sammodi sammodanīyaṃ kathaṃ sāraṇīyaṃ vītisāretvā ekamantaṃ nisīdi ekamantaṃ nisinno kho vacchagotto paribbājako bhagavantaṃ  etadavoca  ko nu kho bho gotama hetu ko paccayo yānimāni  anekavihitāni diṭṭhigatāni loke uppajjanti  sassato lokoti vā asassato lokoti vā antavā lokoti vā anantavā lokoti vā taṃ jīvaṃ taṃ sarīranti vā aññaṃ jīvaṃ aññaṃ sarīranti vā hoti tathāgato paraṃ maraṇāti vā na hoti tathāgato paraṃ maraṇāti vā hoti ca na ca hoti tathāgato paraṃ maraṇāti vā neva hoti na na hoti tathāgato paraṃ maraṇāti vāti rūpe kho vaccha aññāṇā rūpasamudaye aññāṇā rūpanirodhe aññāṇā rūpanirodhagāminiyā paṭipadāya aññāṇā evamimāni anekavihitāni diṭṭhigatāni loke uppajjanti  sassato lokoti vā neva hoti na na hoti tathāgato paraṃ maraṇāti vāti ayaṃ kho vaccha hetu ayaṃ paccayo yānimāni  anekavihitāni diṭṭhigatāni loke uppajjanti  sassato lokoti vā asassato lokoti vā neva hoti na na hoti tathāgato paraṃ  maraṇāti vāti paṭhamaṃ

 sāvatthinidānaṃ ekamantaṃ nisinno kho vacchagotto paribbājako bhagavantaṃ etadavoca  ko nu kho bho gotama hetu ko paccayo yānimāni anekavihitāni diṭṭhigatāni  loke uppajjanti  sassato lokoti vā asassato lokoti vā neva hoti na na hoti tathāgato paraṃ maraṇāti vāti vedanāya kho vaccha aññāṇā vedanāsamudaye aññāṇā vedanānirodhe aññāṇā vedanānirodhagāminiyā  paṭipadāya aññāṇā evamimāni anekavihitāni diṭṭhigatāni loke uppajjanti  sassato lokoti vā asassato lokoti vā neva hoti na na hoti tathāgato paraṃ maraṇāti vāti ayaṃ kho vaccha hetu ayaṃ paccayo yānimāni anekavihitāni diṭṭhigatāni loke uppajjanti  sassato lokoti vā asassato lokoti vā neva hoti na na hoti tathāgato paraṃ maraṇāti vāti dutiyaṃ

 sāvatthinidānaṃ ekamantaṃ nisinno kho vacchagotto paribbājako  bhagavantaṃ etadavoca  ko nu kho bho gotama hetu ko paccayo yānimāni anekavihitāni diṭṭhigatāni loke uppajjanti  sassato lokoti vā asassato lokoti vā neva hoti na na hoti tathāgato paraṃ maraṇāti vāti saññāya kho vaccha aññāṇā saññāsamudaye aññāṇā saññānirodhe aññāṇā saññānirodhagāminiyā  paṭipadāya aññāṇā evamimāni anekavihitāni diṭṭhigatāni loke uppajjanti  sassato lokoti vā asassato lokoti vā neva hoti na na hoti tathāgato paraṃ maraṇāti vāti ayaṃ kho vaccha hetu ayaṃ paccayo yānimāni anekavihitāni diṭṭhigatāni loke uppajjanti  sassato lokoti vā asassato lokoti vā neva hoti na na hoti tathāgato paraṃ maraṇāti vāti tatiyaṃ

 sāvatthinidānaṃ ekamantaṃ nisinno kho vacchagotto paribbājako bhagavantaṃ etadavoca  ko nu kho bho gotama hetu ko paccayo yānimāni anekavihitāni diṭṭhigatāni loke uppajjanti  sassato lokoti vā asassato lokoti vā neva hoti na na hoti tathāgato paraṃ maraṇāti vāti saṅkhāresu kho vaccha aññāṇā saṅkhārasamudaye  aññāṇā saṅkhāranirodhe aññāṇā saṅkhāranirodhagāminiyā paṭipadāya aññāṇā evamimāni anekavihitāni diṭṭhigatāni loke uppajjanti  sassato lokoti vā asassato lokoti vā neva hoti na na hoti tathāgato paraṃ maraṇāti vāti ayaṃ kho vaccha hetu ayaṃ paccayo yānimāni anekavihitāni diṭṭhigatāni loke  uppajjanti  sassato lokoti vā asassato lokoti vā neva hoti na na hoti tathāgato paraṃ maraṇāti vāti catutthaṃ

 sāvatthinidānaṃ  ekamantaṃ nisinno kho vacchagotto paribbājako bhagavantaṃ etadavoca  ko nu kho bho gotama hetu ko paccayo yānimāni anekavihitāni diṭṭhigatāni loke uppajjanti  sassato lokoti vā asassato lokoti vā   neva hoti na na hoti tathāgato paraṃ maraṇāti vāti viññāṇe kho vaccha aññāṇā viññāṇasamudaye aññāṇā viññāṇanirodhe aññāṇā viññāṇanirodhagāminiyā paṭipadāya aññāṇā evamimāni anekavihitāni diṭṭhigatāni loke uppajjanti  sassato lokoti vā asassato lokoti vā neva hoti na na hoti tathāgato paraṃ maraṇāti vāti ayaṃ kho vaccha hetu ayaṃ paccayo yānimāni anekavihitāni diṭṭhigatāni loke uppajjanti  sassato lokoti vā asassato lokoti vā neva hoti na na hoti tathāgato paraṃ maraṇāti vāti pañcamaṃ

 sāvatthinidānaṃ ekamantaṃ nisinno kho vacchagotto paribbājako bhagavantaṃ etadavoca  ko nu kho bho gotama hetu ko paccayo yānimāni anekavihitāni diṭṭhigatāni loke uppajjanti  sassato lokoti vā asassato lokoti vā neva hoti na na hoti tathāgato paraṃ maraṇāti vāti rūpe kho vaccha adassanā rūpanirodhagāminiyā paṭipadāya adassanā vedanāya  saññāya  saṅkhāresu kho vaccha adassanā viññāṇe kho vaccha adassanā viññāṇanirodhagāminiyā paṭipadāya adassanā dasamaṃ

 sāvatthinidānaṃ  rūpe kho vaccha anabhisamayā rūpanirodhagāminiyā paṭipadāya anabhisamayā
sāvatthinidānaṃ vedanāya kho vaccha anabhisamayā
sāvatthinidānaṃ  saññāya kho vaccha anabhisamayā
sāvatthinidānaṃ saṅkhāresu kho vaccha anabhisamayā
sāvatthinidānaṃ viññāṇe kho vaccha anabhisamayā pannarasamaṃ

 sāvatthinidānaṃ  ekamantaṃ nisinno kho vacchagotto paribbājako bhagavantaṃ etadavoca  ko nu kho bho gotama hetu ko paccayo rūpe kho vaccha ananubodhā rūpanirodhagāminiyā paṭipadāya ananubodhā
sāvatthinidānaṃ vedanāya kho vaccha
sāvatthinidānaṃ saññāya kho vaccha
sāvatthinidānaṃ saṅkhāresu kho vaccha
sāvatthinidānaṃ viññāṇe kho vaccha ananubodhā viññāṇanirodhagāminiyā paṭipadāya ananubodhā vīsatimaṃ

 sāvatthinidānaṃ ko nu kho bho gotama hetu ko paccayo  rūpe kho vaccha appaṭivedhā viññāṇe kho vaccha appaṭivedhā pañcavīsatimaṃ

 sāvatthinidānaṃ rūpe kho vaccha asallakkhaṇā viññāṇe kho vaccha asallakkhaṇā tiṃsatimaṃ

 sāvatthinidānaṃ  rūpe kho vaccha anupalakkhaṇā viññāṇe kho vaccha anupalakkhaṇā pañcatiṃsatimaṃ

 sāvatthinidānaṃ  rūpe kho vaccha appaccupalakkhaṇā viññāṇe kho vaccha appaccupalakkhaṇā cattālīsamaṃ

 sāvatthinidānaṃ rūpe kho vaccha asamapekkhaṇā viññāṇe kho vaccha asamapekkhaṇā pañcacattālīsamaṃ

 sāvatthinidānaṃ  rūpe kho vaccha appaccupekkhaṇā viññāṇe kho vaccha appaccupekkhaṇā paññāsamaṃ

 sāvatthinidānaṃ atha kho vacchagotto paribbājako yena bhagavā tenupasaṅkami upasaṅkamitvā bhagavatā saddhiṃ sammodi sammodanīyaṃ kathaṃ sāraṇīyaṃ vītisāretvā ekamantaṃ nisīdi ekamantaṃ nisinno kho vacchagotto paribbājako bhagavantaṃ etadavoca  ko nu kho bho gotama hetu ko paccayo yānimāni anekavihitāni diṭṭhigatāni loke uppajjanti  sassato lokoti vā neva hoti na na hoti tathāgato paraṃ maraṇāti vāti rūpe kho vaccha appaccakkhakammā rūpasamudaye appaccakkhakammā  rūpanirodhe appaccakkhakammā rūpanirodhagāminiyā paṭipadāya appaccakkhakammā
sāvatthinidānaṃ  vedanāya kho vaccha appaccakkhakammā vedanānirodhagāminiyā paṭipadāya appaccakkhakammā
sāvatthinidānaṃ saññāya kho vaccha appaccakkhakammā saññānirodhagāminiyā paṭipadāya appaccakkhakammā
sāvatthinidānaṃ  saṅkhāresu kho vaccha appaccakkhakammā saṅkhāranirodhagāminiyā paṭipadāya appaccakkhakammā catupaññāsamaṃ

 sāvatthinidānaṃ viññāṇe kho vaccha appaccakkhakammā viññāṇasamudaye appaccakkhakammā viññāṇanirodhe appaccakkhakammā viññāṇanirodhagāminiyā paṭipadāya appaccakkhakammā evamimāni anekavihitāni diṭṭhigatāni loke uppajjanti   sassato lokoti vā asassato lokoti vā neva hoti na na hoti tathāgato paraṃ maraṇāti vāti ayaṃ kho vaccha hetu ayaṃ paccayo  yānimāni anekavihitāni diṭṭhigatāni loke uppajjanti  sassato lokoti vā asassato lokoti vā antavā lokoti vā anantavā lokoti vā taṃ jīvaṃ taṃ sarīranti vā aññaṃ jīvaṃ aññaṃ sarīranti vā hoti tathāgato paraṃ maraṇāti vā na hoti tathāgato paraṃ maraṇāti vā hoti ca na ca hoti tathāgato paraṃ maraṇāti vā neva hoti na na hoti tathāgato paraṃ maraṇāti vāti pañcapaññāsamaṃ
vacchagottasaṃyuttaṃ samattaṃ
tassuddānaṃ 
aññāṇā adassanā ceva anabhisamayā ananubodhā
appaṭivedhā asallakkhaṇā anupalakkhaṇena appaccupalakkhaṇā
asamapekkhaṇā appaccupekkhaṇā appaccakkhakammanti
