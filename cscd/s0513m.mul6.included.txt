


 396 kukkujātakaṃ (7-1-1)

 diyaḍḍhakukkū  udayena kaṇṇikā vidatthiyo aṭṭha parikkhipanti naṃ
sā siṃsapā  sāramayā apheggukā kuhiṃ ṭhitā upparito  na dhaṃsati

 yā tiṃsati sāramayā anujjukā parikiriya  gopāṇasiyo samaṃ ṭhitā 
tāhi susaṅgahitā balasā pīḷitā  samaṃ ṭhitā upparito na dhaṃsati

 evampi mittehi daḷhehi paṇḍito abhejjarūpehi sucīhi mantibhi
susaṅgahīto siriyā na dhaṃsati gopāṇasī bhāravahāva kaṇṇikā

 kharattacaṃ bellaṃ yathāpi satthavā anāmasantopi karoti tittakaṃ
samāharaṃ sāduṃ karoti patthiva asāduṃ kayirā tanubandhamuddharaṃ 

 evampi  gāmanigamesu paṇḍito asāhasaṃ rājadhanāni saṅgharaṃ
dhammānuvattī paṭipajjamāno sa phāti kayirā aviheṭhayaṃ paraṃ

 odātamūlaṃ  sucivārisambhavaṃ jātaṃ yathā pokkharaṇīsu ambujaṃ
padumaṃ yathā agginikāsiphālimaṃ na kaddamo na rajo na vāri limpati

 evampi vohārasuciṃ asāhasaṃ visuddhakammantamapetapāpakaṃ
na limpati kammakilesa tādiso jātaṃ yathā pokkharaṇīsu ambujanti


 397 manojajātakaṃ (7-1-2)

 yathā cāpo ninnamati jiyā cāpi nikūjati
haññate nūna manojo migarājā sakhā mama

 handa dāni vanantāni pakkamāmi yathāsukhaṃ
netādisā sakhā honti labbhā me jīvato sakhā

 na  pāpajanasaṃsevī accantaṃ sukhamedhati
manojaṃ  passa semānaṃ giriyassānusāsanī 

 na pāpasampavaṅkena mātā puttena nandati
manojaṃ passa semānaṃ acchannaṃ  samhi lohite

 evamāpajjate poso pāpiyo ca nigacchati
yo ve hitānaṃ vacanaṃ na karoti atthadassinaṃ

 evañca so hoti tato ca pāpiyo yo uttamo adhamajanūpasevī
passuttamaṃ adhamajanūpasevitaṃ  migādhipaṃ saravaraveganiddhutaṃ

 nihīyati  puriso nihīnasevī na ca hāyetha kadāci tulyasevī
seṭṭhamupagamaṃ  udeti khippaṃ tasmāttanā uttaritaraṃ  bhajethāti


 398 sutanujātakaṃ (7-1-3)

 rājā te bhattaṃ pāhesi suciṃ maṃsūpasecanaṃ
maghadevasmiṃ  adhivatthe ehi nikkhamma bhuñjassu

 ehi māṇava orena bhikkhamādāya sūpitaṃ
tvañca  māṇava bhikkhā ca  ubho bhakkhā bhavissatha

 appakena tuvaṃ yakkha thullamatthaṃ jahissasi
bhikkhaṃ te nāharissanti janā maraṇasaññino

 laddhāya yakkhā  tava niccabhikkhaṃ suciṃ paṇītaṃ rasasā upetaṃ
bhikkhañca te āhariyo naro idha sudullabho hehiti bhakkhite  mayi

 mameva  sutano attho yathā bhāsasi māṇava
mayā tvaṃ samanuññāto sotthiṃ passāhi mātaraṃ

 khaggaṃ chattañca pātiñca gacchamādāya  māṇava
sotthiṃ passatu te mātā tvañca passāhi mātaraṃ

 evaṃ yakkha sukhī hohi saha sabbehi ñātibhi
dhanañca me adhigataṃ rañño ca vacanaṃ katanti


 399 mātuposakagijjhajātakaṃ (7-1-4)

 te  kathaṃ nu karissanti vuddhā giridarīsayā
ahaṃ baddhosmi pāsena nilīyassa vasaṃ gato

 kiṃ gijjha paridevasi kā nu te paridevanā
na  me suto vā diṭṭho vā bhāsanto mānusiṃ dijo

 bharāmi mātāpitaro vuddhe giridarīsaye
te kathaṃ nu karissanti ahaṃ vasaṃ gato tava

 yaṃ nu gijjho yojanasataṃ kuṇapāni avekkhati
kasmā jālañca pāsañca āsajjāpi na bujjhasi

 yadā parābhavo hoti poso jīvitasaṅkhaye
atha jālañca pāsañca āsajjāpi na bujjhati

 bharassu mātāpitaro vuddhe giridarīsaye
mayā tvaṃ samanuññāto sotthiṃ passāhi ñātake

 evaṃ luddaka nandassu saha sabbehi ñātibhi
bharissaṃ mātāpitaro vuddhe giridarīsayeti


 400 dabbhapupphajātakaṃ (7-1-5)

 anutīracārī bhaddante sahāyamanudhāva maṃ
mahā me gahito  maccho so maṃ harati vegasā

 gambhīracārī bhaddante daḷhaṃ gaṇhāhi thāmasā
ahaṃ taṃ uddharissāmi supaṇṇo uragāmiva 

 vivādo no samuppanno dabbhapuppha suṇohi me
samehi  medhagaṃ  samma vivādo vūpasammataṃ

 dhammaṭṭhohaṃ pure āsiṃ bahū aḍḍā me tīritā 
samemi medhagaṃ samma vivādo vūpasammataṃ

 anutīracāri  naṅguṭṭhaṃ sīsaṃ gambhīracārino
accāyaṃ  majjhimo khaṇḍo dhammaṭṭhassa bhavissati

 cirampi  bhakkho abhavissa sace na vivademase
asīsakaṃ anaṅguṭṭhaṃ siṅgālo harati rohitaṃ

 yathāpi rājā nandeyya rajjaṃ laddhāna khattiyo
evāhamajja nandāmi disvā puṇṇamukhaṃ patiṃ

 kathaṃ nu thalajo santo udake macchaṃ parāmasi
puṭṭho me samma akkhāhi kathaṃ adhigataṃ tayā

 vivādena kisā honti vivādena dhanakkhayā
jīnā uddā vivādena bhuñja māyāvi rohitaṃ

 evameva manussesu vivādo yattha jāyati
dhammaṭṭhaṃ paṭidhāvanti so hi nesaṃ vināyako
dhanāpi tattha jīyanti rājakoso pavaḍḍhatīti 


 401 paṇṇakajātakaṃ (7-1-6)

 paṇṇakaṃ  tikhiṇadhāraṃ asiṃ sampannapāyinaṃ
parisāyaṃ  puriso gilati kiṃ dukkarataraṃ tato
yadaññaṃ dukkaraṃ ṭhānaṃ taṃ me akkhāhi pucchito

 gileyya puriso lobhā asiṃ sampannapāyinaṃ
yo ca vajjā dadāmīti taṃ dukkarataraṃ tato
sabbaññaṃ sukaraṃ ṭhānaṃ evaṃ jānāhi maddava 

 byākāsi āyuro pañhaṃ atthaṃ  dhammassa kovido
pukkusaṃ dāni pucchāmi kiṃ dukkarataraṃ tato
yadaññaṃ dukkaraṃ ṭhānaṃ taṃ me akkhāhi pucchito

 na  vācamupajīvanti aphalaṃ giramudīritaṃ
yo ca datvā avākayirā taṃ dukkarataraṃ tato
sabbaññaṃ sukaraṃ ṭhānaṃ evaṃ jānāhi maddava

 byākāsi pukkuso pañhaṃ atthaṃ dhammassa kovido
senakaṃ dāni pucchāmi kiṃ dukkarataraṃ tato
yadaññaṃ dukkaraṃ ṭhānaṃ taṃ me akkhāhi pucchito

 dadeyya  puriso dānaṃ appaṃ vā yadi vā bahuṃ
yo ca datvā nānutappe  taṃ dukkarataraṃ tato
sabbaññaṃ sukaraṃ ṭhānaṃ evaṃ jānāhi maddava

 byākāsi āyuro pañhaṃ atho pukkusaporiso
sabbe  pañhe atibhoti yathā bhāsati senakoti


 402 sattubhastajātakaṃ (7-1-7)

 vibbhantacitto kupitindriyosi nettehi te vārigaṇā savanti
kiṃ te naṭṭhaṃ kiṃ pana patthayāno idhāgamā brahme tadiṅgha  brūhi

 miyyetha bhariyā vajato mamajja agacchato maraṇamāha yakkho
etena dukkhena pavedhitosmi akkhāhi me senaka etamatthaṃ

 bahūni ṭhānāni vicintayitvā yamettha vakkhāmi tadeva saccaṃ
maññāmi te brāhmaṇa sattubhastaṃ ajānato kaṇhasappo paviṭṭho

 ādāya  daṇḍaṃ parisumbha bhastaṃ passeḷamūgaṃ uragaṃ dujivhaṃ 
chindajja kaṅkhaṃ vicikicchitāni bhujaṅgamaṃ passa pamuñca bhastaṃ

 saṃviggarūpo  parisāya majjhe so brāhmaṇo sattubhastaṃ pamuñci
atha nikkhami urago uggatejo āsīviso sappo phaṇaṃ karitvā

 suladdhalābhā janakassa rañño yo passatī senakaṃ sādhupaññaṃ
vivaṭṭachaddo  nusi sabbadassī ñāṇaṃ nu te brāhmaṇa bhiṃsarūpaṃ

 imāni me sattasatāni atthi gaṇhāhi sabbāni dadāmi tuyhaṃ
tayā hi me jīvitamajja laddhaṃ athopi bhariyāya makāsi sotthiṃ

 na paṇḍitā vetanamādiyanti citrāhi gāthāhi subhāsitāhi
itopi te brahme dadantu vittaṃ ādāya tvaṃ gaccha sakaṃ niketanti


 403 aṭṭhisenakajātakaṃ (7-1-8)

 yeme  ahaṃ na jānāmi aṭṭhisena vanibbake
te maṃ saṅgamma yācanti kasmā maṃ tvaṃ na yācasi

 yācako  appiyo hoti yācaṃ adadamappiyo
tasmāhaṃ taṃ na yācāmi mā me videssanā  ahu

 yo  ve yācanajīvāno kāle yācaṃ na yācati
parañca puññā  dhaṃseti attanāpi na jīvati

 yo ca  yācanajīvāno kāle yācañhi yācati 
parañca puññaṃ labbheti attanāpi ca jīvati

 na ve dessanti  sappaññā disvā yācakamāgate
brahmacāri piyo mesi vada tvaṃ  bhaññamicchasi 

 na ve yācanti sappaññā dhīro ca veditumarahati
uddissa ariyā tiṭṭhanti esā ariyāna yācanā

 dadāmi te brāhmaṇa rohiṇīnaṃ gavaṃ sahassaṃ saha puṅgavena
ariyo hi ariyassa kathaṃ na dajjā sutvāna gāthā tava dhammayuttāti


 404 kapijātakaṃ (7-1-9)

 yattha  verī nivasati na vase tattha paṇḍito
ekarattaṃ dirattaṃ vā dukkhaṃ vasati verisu

 diso ve lahucittassa posassānuvidhīyato
ekassa kapino hetu yūthassa anayo kato

 bālova  paṇḍitamānī yūthassa parihārako
sacittassa vasaṃ gantvā sayethāyaṃ  yathā kapi

 na sādhu balavā bālo yūthassa parihārako
ahito bhavati ñātīnaṃ sakuṇānaṃva cetako 

 dhīrova  balavā sādhu yūthassa parihārako
hito bhavati ñātīnaṃ tidasānaṃva vāsavo

 yo ca sīlañca paññañca sutañcattani passati
ubhinnamatthaṃ carati attano ca parassa ca

 tasmā tuleyya mattānaṃ sīlapaññāsutāmiva 
gaṇaṃ vā parihare dhīro eko vāpi paribbajeti


 405 bakajātakaṃ (7-1-10)

 dvāsattati  gotama  puññakammā vasavattino  jātijaraṃ atītā
ayamantimā vedagū brahmapatti  asmābhijappanti janā  anekā

 appañhi etaṃ  na hi dīghamāyu yaṃ tvaṃ baka maññasi dīghamāyuṃ
sataṃ sahassāni  nirabbudānaṃ āyuṃ pajānāmi tavāha brahme

 anantadassī bhagavāhamasmi jātijjaraṃ sokamupātivatto
kiṃ me purāṇaṃ vatasīlavattaṃ  ācikkha me taṃ yamahaṃ vijaññaṃ

 yaṃ tvaṃ apāyesi bahū manusse pipāsite ghammani samparete
taṃ te purāṇaṃ vatasīlavattaṃ suttappabuddhova anussarāmi

 yaṃ  eṇikūlasmi janaṃ gahītaṃ amocayī gayhaka niyyamānaṃ
taṃ te purāṇaṃ vatasīlavattaṃ suttappabuddhova anussarāmi

 gaṅgāya sotasmiṃ gahītanāvaṃ luddena  nāgena manussakappā
amocayi tvaṃ balasā pasayha taṃ te purāṇaṃ vatasīlavattaṃ
suttappabuddhova anussarāmi

 kappo ca te baddhacaro  ahosi sambuddhimantaṃ  vatinaṃ  amaññaṃ
taṃ te purāṇaṃ vatasīlavattaṃ suttappabuddhova anussarāmi

 addhā pajānāsi mametamāyuṃ aññampi jānāsi tathā hi buddho
tathā hi tāyaṃ  jalitānubhāvo obhāsayaṃ tiṭṭhati brahmalokanti


tassuddānaṃ 
varakaṇṇika cāpavaro sutano atha gijjha sarohitamacchavaro
puna paṇṇaka  senaka yācanako atha veri sabrahmabakena dasāti


 406 gandhārajātakaṃ (7-2-1)

 hitvā  gāmasahassāni paripuṇṇāni soḷasa
koṭṭhāgārāni phītāni sannidhiṃ dāni kubbasi

 hitvā gandhāravisayaṃ pahūtadhanadhāriyaṃ 
pasāsanato  nikkhanto idha dāni pasāsasi

 dhammaṃ bhaṇāmi vedeha adhammo me na ruccati
dhammaṃ me bhaṇamānassa na pāpamupalimpati

 yena kenaci vaṇṇena paro labhati ruppanaṃ
mahatthiyampi ce vācaṃ na taṃ bhāseyya paṇḍito

 kāmaṃ ruppatu vā mā vā bhusaṃva vikirīyatu
dhammaṃ me bhaṇamānassa na pāpamupalimpati

 no ce assa sakā buddhi vinayo vā susikkhito
vane andhamahiṃsova  careyya bahuko jano

 yasmā ca panidhekacce āceramhi  susikkhitā
tasmā vinītavinayā caranti susamāhitāti


 407 mahākapijātakaṃ (7-2-2)

 attānaṃ  saṅkamaṃ katvā yo sotthiṃ samatārayi
kiṃ tvaṃ tesaṃ kime  tuyhaṃ honti ete  mahākapi

 rājāhaṃ issaro tesaṃ yūthassa parihārako
tesaṃ sokaparetānaṃ bhītānaṃ te arindama

 ullaṅghayitvā  attānaṃ vissaṭṭhadhanuno sataṃ
tato aparapādesu daḷhaṃ bandhaṃ latāguṇaṃ

 chinnabbhamiva  vātena nuṇṇo  rukkhaṃ upāgamiṃ
sohaṃ appabhavaṃ tattha sākhaṃ hatthehi aggahiṃ

 taṃ  maṃ viyāyataṃ santaṃ sākhāya ca latāya ca
samanukkamantā pādehi sotthiṃ sākhāmigā gatā

 taṃ maṃ na tapate bandho mato  me na tapessati
sukhamāharitaṃ tesaṃ yesaṃ rajjamakārayiṃ

 esā te upamā rāja taṃ suṇohi arindama 
raññā raṭṭhassa yoggassa balassa nigamassa ca
sabbesaṃ sukhameṭṭhabbaṃ khattiyena pajānatāti


 408 kumbhakārajātakaṃ (7-2-3)

 ambāhamaddaṃ  vanamantarasmiṃ nīlobhāsaṃ phalitaṃ  saṃvirūḷhaṃ
tamaddasaṃ phalahetu vibhaggaṃ taṃ disvā bhikkhācariyaṃ carāmi

 selaṃ sumaṭṭhaṃ naravīraniṭṭhitaṃ  nārī yugaṃ dhārayi appasaddaṃ
dutiyañca āgamma ahosi saddo taṃ disvā bhikkhācariyaṃ carāmi

 dijā dijaṃ kuṇapamāharantaṃ ekaṃ samānaṃ bahukā samecca
āhārahetū paripātayiṃsu taṃ disvā bhikkhācariyaṃ carāmi

 usabhāhamaddaṃ yūthassa majjhe calakkakuṃ vaṇṇabalūpapannaṃ
tamaddasaṃ kāmahetu vitunnaṃ taṃ disvā bhikkhācariyaṃ carāmi

 karaṇḍako  kaliṅgānaṃ gandhārānañca naggaji
nimirājā videhānaṃ pañcālānañca dummukho
ete raṭṭhāni hitvāna pabbajiṃsu akiñcanā

 sabbepime  devasamā samāgatā aggī yathā pajjalito tathevime
ahampi eko carissāmi bhaggavi hitvāna kāmāni yathodhikāni

 ayameva kālo na hi añño atthi anusāsitā me na bhaveyya pacchā
ahampi ekā carissāmi bhaggava sakuṇīva muttā purisassa hatthā

 āmaṃ pakkañca jānanti atho loṇaṃ aloṇakaṃ
tamahaṃ disvāna pabbajiṃ careva tvaṃ carāmahanti


 409 daḷhadhammajātakaṃ (7-2-4)

 ahaṃ  ce daḷhadhammassa  vahanti nābhirādhayiṃ
dharantī urasi sallaṃ yuddhe vikkantacārinī

 nūna rājā na jānāti  mama vikkamaporisaṃ
saṅgāme sukatantāni dūtavippahitāni ca

 sā nūnāhaṃ marissāmi abandhu aparāyinī 
tadā  hi  kumbhakārassa dinnā chakaṇahārikā

 yāvatāsīsatī poso tāvadeva pavīṇati
atthāpāye jahanti naṃ oṭṭhibyādhiṃva khattiyo

 yo pubbe katakalyāṇo katattho nāvabujjhati
atthā tassa palujjanti ye honti abhipatthitā

 yo  pubbe katakalyāṇo katattho manubujjhati
atthā tassa pavaḍḍhanti ye honti abhipatthitā

 taṃ vo vadāmi bhaddante  yāvantettha samāgatā
sabbe kataññuno hotha ciraṃ saggamhi ṭhassathāti


 410 somadattajātakaṃ (7-2-5)

 yo maṃ pure paccuḍḍeti  araññe dūramāyato
so na dissati mātaṅgo somadatto kuhiṃ gato

 ayaṃ vā so mato seti allasiṅgaṃva vacchito 
bhumyā nipatito seti amarā vata kuñjaro

 anagāriyupetassa vippamuttassa te sato
samaṇassa na taṃ sādhu yaṃ petamanusocasi

 saṃvāsena have sakka manussassa migassa vā
hadaye  jāyate pemaṃ taṃ na sakkā asocituṃ

 mataṃ marissaṃ rodanti ye rudanti lapanti ca
tasmā tvaṃ isi mā rodi roditaṃ moghamāhu santo

 kanditena  have brahme mato peto samuṭṭhahe
sabbe saṅgamma rodāma aññamaññassa ñātake

 ādittaṃ vata maṃ santaṃ ghatasittaṃva pāvakaṃ
vārinā viya osiñcaṃ sabbaṃ nibbāpaye daraṃ

 abbahī vata me sallaṃ yamāsi hadayassitaṃ
yo me sokaparetassa puttasokaṃ apānudi

 sohaṃ abbūḷhasallosmi vītasoko anāvilo
na socāmi na rodāmi tava sutvāna vāsavāti


 411 susīmajātakaṃ (7-2-6)

 kāḷāni  kesāni pure ahesuṃ jātāni sīsamhi yathāpadese
tānajja setāni susīma  disvā dhammaṃ cara brahmacariyassa kālo

 mameva deva palitaṃ na tuyhaṃ mameva sīsaṃ mama uttamaṅgaṃ
atthaṃ  karissanti musā abhāṇiṃ  ekāparādhaṃ khama rājaseṭṭha

 daharo tuvaṃ dassaniyosi rāja paṭhamuggato hosi  yathā kaḷīro
rajjañca kārehi mamañca passa mā kālikaṃ anudhāvī janinda

 passāmi vohaṃ dahariṃ kumāriṃ sāmaṭṭhapassaṃ sutanuṃ sumajjhaṃ
kāḷappavāḷāva pavellamānā palobhayantīva  naresu gacchati

 tamena passāmiparena nāriṃ āsītikaṃ nāvutikaṃ va jaccā
daṇḍaṃ gahetvāna pavedhamānaṃ gopānasībhoggasamaṃ carantiṃ

 sohaṃ tamevānuvicintayanto eko sayāmi  sayanassa majjhe
ahampi evaṃ iti pekkhamāno na gahe rame  brahmacariyassa kālo

 rajjuvālambanī  cesā yā gehe vasato rati
evampi  chetvāna vajanti dhīrā anapekkhino kāmasukhaṃ pahāyāti


 412 koṭasimbalijātakaṃ (7-2-7)

 ahaṃ dasasataṃbyāmaṃ uragamādāya āgato
tañca mañca mahākāyaṃ dhārayaṃ nappavedhasi 

 athimaṃ  khuddakaṃ pakkhiṃ appamaṃsataraṃ mayā
dhārayaṃ byathasi  bhītā  kamatthaṃ koṭasimbali 

 maṃsabhakkho tuvaṃ rāja phalabhakkho ayaṃ dijo
ayaṃ nigrodhabījāni pilakkhudumbarāni ca
assatthāni ca bhakkhitvā khandhe me ohadissati

 te rukkhā saṃvirūhanti mama passe nivātajā
te maṃ pariyonandhissanti arukkhaṃ maṃ karissare

 santi aññepi rukkhā se mūlino khandhino dumā
iminā sakuṇajātena bījamāharitā hatā

 ajjhārūhābhivaḍḍhanti  brahantampi vanappatiṃ
tasmā rāja pavedhāmi sampassaṃnāgataṃ bhayaṃ

 saṅkeyya saṅkitabbāni rakkheyyānāgataṃ bhayaṃ
anāgatabhayā  dhīro ubho loke avekkhatīti


 413 dhūmakārijātakaṃ (7-2-8)

 rājā apucchi vidhuraṃ dhammakāmo yudhiṭṭhilo
api brāhmaṇa jānāsi ko eko bahu socati

 brāhmaṇo  ajayūthena pahūtedho  vane vasaṃ
dhūmaṃ akāsi vāseṭṭho rattindivamatandito

 tassa taṃ dhūmagandhena sarabhā makasaḍḍitā 
vassāvāsaṃ upāgacchuṃ dhūmakārissa santike

 sarabhesu manaṃ katvā ajā so nāvabujjhatha
āgacchantī vajantī vā  tassa tā vinasuṃ  ajā

 sarabhā sarade kāle pahīnamakase vane
pāvisuṃ giriduggāni nadīnaṃ pabhavāni ca

 sarabhe ca gate disvā ajā ca vibhavaṃ gatā 
kiso ca vivaṇṇo cāsi paṇḍurogī ca brāhmaṇo


 evaṃ  yo saṃ niraṃkatvā āgantuṃ kurute piyaṃ
so eko bahu socati dhūmakārīva brāhmaṇoti


 414 jāgarajātakaṃ (7-2-9)

 kodha  jāgarataṃ sutto kodha suttesu jāgaro
ko mametaṃ vijānāti ko taṃ paṭibhaṇāti me

 ahaṃ jāgarataṃ sutto ahaṃ suttesu jāgaro
ahametaṃ vijānāmi ahaṃ paṭibhaṇāmi te

 kathaṃ jāgarataṃ sutto kathaṃ suttesu jāgaro
kathaṃ etaṃ vijānāsi kathaṃ paṭibhaṇāsi me

 ye dhammaṃ nappajānanti saṃyamoti damoti ca
tesu suppamānesu ahaṃ jaggāmi devate

 yesaṃ rāgo ca doso ca avijjā ca virājitā
tesu jāgaramānesu ahaṃ suttosmi devate

 evaṃ  jāgarataṃ sutto evaṃ suttesu jāgaro
evametaṃ vijānāmi evaṃ paṭibhaṇāmi te

 sādhu jāgarataṃ sutto sādhu suttesu jāgaro
sādhumetaṃ vijānāsi sādhu paṭibhaṇāsi meti


 415 kummāsapiṇḍijātakaṃ (7-2-10)

 na kiratthi anomadassisu pāricariyā buddhesu appikā 
sukkhāya  aloṇikāya ca passaphalaṃ kummāsapiṇḍiyā

 hatthigavassā cime bahū  dhanadhaññaṃ pathavī ca kevalā
nāriyo cimā accharūpamā passaphalaṃ kummāsapiṇḍiyā

 abhikkhaṇaṃ rājakuñjara gāthā bhāsasi kosalādhipa
pucchāmi taṃ raṭṭhavaḍḍhana bāḷhaṃ pītimano pabhāsasi

 imasmiññeva nagare kule aññatare ahuṃ
parakammakaro āsiṃ bhatako sīlasaṃvuto

 kammāya  nikkhamantohaṃ caturo samaṇeddasaṃ
ācārasīlasampanne sītibhūte anāsave

 tesu cittaṃ pasādetvā nisīdetvā  paṇṇasanthate
adaṃ buddhāna kummāsaṃ pasanno sehi pāṇibhi

 tassa  kammassa kusalassa idaṃ me edisaṃ phalaṃ
anubhomi idaṃ rajjaṃ phītaṃ dharaṇimuttamaṃ

 dadaṃ bhuñja mā ca pamādo  cakkaṃ vattaya kosalādhipa
mā  rāja adhammiko ahu dhammaṃ pālaya kosalādhipa

 sohaṃ tadeva punappunaṃ vaṭumaṃ ācarissāmi sobhane
ariyācaritaṃ sukosale arahanto me manāpāva passituṃ

 devī viya accharūpamā majjhe nārigaṇassa sobhasi
kiṃ kammamakāsi bhaddakaṃ kenāsi vaṇṇavatī sukosale

 ambaṭṭhakulassa khattiya dāsyāhaṃ parapesiyā ahuṃ
saññatā ca  dhammajīvinī sīlavatī ca apāpadassanā

 uddhaṭabhattaṃ ahaṃ tadā caramānassa adāsi bhikkhuno
vittā sumanā sayaṃ ahaṃ tassa kammassa phalaṃ mamedisanti


 416 parantapajātakaṃ (7-2-11)

 āgamissati  me pāpaṃ āgamissati me bhayaṃ
tadā hi calitā sākhā manussena migena vā

 bhīruyā nūna me kāmo avidūre vasantiyā
karissati kisaṃ paṇḍuṃ sāva sākhā parantapaṃ

 socayissati  maṃ kantā gāme vasamaninditā
karissati kisaṃ paṇḍuṃ sāva sākhā parantapaṃ

 tayā maṃ asitāpaṅgi  sitāni  bhaṇitāni ca
kisaṃ paṇḍuṃ karissanti sāva sākhā parantapaṃ

 agamā nūna so saddo asaṃsi nūna so tava
akkhātaṃ nūna taṃ tena yo taṃ sākhamakampayi

 idaṃ  kho taṃ samāgamma mama bālassa cintitaṃ
tadā hi calitā sākhā manussena migena vā

 tatheva tvaṃ avedesi avañci  pitaraṃ mama
hantvā sākhāhi chādento āgamissati me  bhayanti


tassuddānaṃ 
varagāma  mahākapi bhaggava ca daḷhadhamma sakuñjara kesavaro
urago vidhuro puna jāgarataṃ atha kosalādhipa parantapa cāti
atha vagguddānaṃ 
atha sattanipātamhi vaggaṃ me bhaṇato suṇa
kukku ca puna gandhāro dveva guttā mahesināti

