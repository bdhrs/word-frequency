





 sukhaṃ  supāhi therike katvā coḷena pārutā
upasanto hi te rāgo sukkhaḍākaṃ va kumbhiyanti
itthaṃ sudaṃ aññatarā therī apaññātā bhikkhunī gāthaṃ abhāsitthāti


 mutte  muccassu yogehi cando rāhuggahā iva
vippamuttena cittena anaṇā bhuñja piṇḍakanti
itthaṃ sudaṃ bhagavā muttaṃ sikkhamānaṃ imāya gāthāya abhiṇhaṃ ovadatīti


 puṇṇe pūrassu dhammehi cando pannaraseriva
paripuṇṇāya paññāya tamokhandhaṃ  padālayāti
itthaṃ sudaṃ puṇṇā therī gāthaṃ abhāsitthāti


 tisse sikkhassu sikkhāya mā taṃ yogā upaccaguṃ
sabbayogavisaṃyuttā cara loke anāsavāti



 tisse  yuñjassu dhammehi khaṇo taṃ mā upaccagā
khaṇātītā hi socanti nirayamhi samappitāti



dhīre nirodhaṃ phusehi  saññāvūpasamaṃ sukhaṃ
ārādhayāhi nibbānaṃ yogakkhemamanuttaranti 



 vīrā  vīrehi  dhammehi bhikkhunī bhāvitindriyā
dhārehi antimaṃ dehaṃ jetvā māraṃ savāhininti 



 saddhāya pabbajitvāna mitte mittaratā bhava
bhāvehi kusale dhamme yogakkhemassa pattiyāti



 saddhāya pabbajitvāna bhadre bhadraratā bhava
bhāvehi kusale dhamme yogakkhemamanuttaranti



 upasame tare oghaṃ maccudheyyaṃ suduttaraṃ
dhārehi antimaṃ dehaṃ jetvā māraṃ savāhananti



 sumuttā  sādhumuttāmhi tīhi khujjehi muttiyā
udukkhalena musalena patinā khujjakena ca
muttāmhi  jātimaraṇā bhavanetti samūhatāti



 chandajātā avasāyī manasā ca phuṭā  siyā
kāmesu appaṭibaddhacittā  uddhaṃsotāti vuccatīti 



 karotha  buddhasāsanaṃ yaṃ katvā nānutappati
khippaṃ pādāni dhovitvā ekamante nisīdathāti



 dhātuyo dukkhato disvā mā jātiṃ punarāgami
bhave chandaṃ virājetvā upasantā carissasīti



 kāyena  saṃvutā āsiṃ vācāya uda cetasā
samūlaṃ taṇhamabbuyha sītibhūtāmhi nibbutāti



 sukhaṃ tvaṃ vuḍḍhike sehi katvā coḷena pārūtā
upasanto hi te rāgo sītibhūtāsi nibbutāti



 piṇḍapātaṃ  caritvāna daṇḍamolubbha dubbalā
vedhamānehi gattehi tattheva nipatiṃ chamā
disvā  ādīnavaṃ kāye atha cittaṃ vimucci meti



 hitvā  ghare pabbajitvā  hitvā puttaṃ pasuṃ piyaṃ
hitvā rāgañca dosañca avijjañca virājiya
samūlaṃ taṇhamabbuyha upasantāmhi nibbutāti


