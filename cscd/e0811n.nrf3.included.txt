

 atthālaṅkārasahitā saguṇā bandhapaddhati
accantakantā kantā  va vuccante te tatodhunā

sabhāva vaṅkavuttīnaṃ bhedā dvidhā alaṃkriyā
paṭhamā tattha vatthūnaṃ nānāvatthāvibhāvinī


līlā vikanti subhago disā thira vilokano
bodhisattaṅkuro bhāsaṃ viroci vāca māsabhiṃ

 vutti vatthusabhāvassa yāññathā sāparā bhave
tassānantavikappattā hoti bījopadassanaṃ



 tatthātisaya upamā rūpakā vutti dīpakaṃ
akkhepo tthantaranyāso byatireko vibhāvanā

 hetu  kkamo piyataraṃ samāsa parikappanā
samāhitaṃ pariyāya vutti byājopavaṇṇanaṃ

 visesa ruḷhāhaṅkārā sileso tulyayogitā
nidassanaṃ mahantattaṃ vañcanā ppakatatthuti

 ekāvali aññamaññaṃ sahavutti virodhitā
parivutti bbhamo bhāvo missa māsī rasī iti

 ete bhedā samuddiṭṭhā bhāvo jīvita muccate
vaṅkavuttīsu posesi sileso tu siriṃ paraṃ


 pakāsakā visesassa siyātisayavutti yā
lokātikkantavisayā lokiyāti ca sā dvidhā

lokiyātisayassete
bhedā ye jātiādayo
paṭipādīyate tvajja lokātikkantagocarā

pivanti dehakantī ye nettañjalipuṭena te
nālaṃ hantuṃ jinesaṃ tvaṃ taṇhaṃ taṇhāharopi kiṃ

 upamānopameyyānaṃ sadhammattaṃ siyopamā
sadda tthagammā vākyattha visayāti ca sā bhidhā

 samāsa paccaye vādī saddā tesaṃ vasā tidhā
saddagammā samāsena munindo candimānano

 āyādī paccayā tehi vadanaṃ paṅkajāyate
munindanayana dvandaṃ nīluppaladalīyati

ivādī iva vā tulya samāna nibha sannibhā
yathā saṅkāsa tulita ppakāsa patirūpakā

 sarī sarikkha saṃvādī virodhi sadisā viya
paṭipakkha paccanīkā sapakkho pamito pamā

 paṭibimba paṭicchanna sarūpa sama samitā
savaṇṇā bhā paṭinidhi sadhammā di salakkhaṇā

 jayatya  kkosati hasati patigajjati dūbhati
usūyatya vajānāti nindati ssati rundhati

 tassa coreti sobhaggaṃ tassa kantiṃ vilumpati
tena saddhiṃ vivadati tulyaṃ tenādhirohati

 kacchaṃ vigāhate tassa ta manvetya nubandhati
taṃsīlaṃ taṃnisedheti tassa cānukaroti me

 upamānopameyyānaṃ sadhammattaṃ vibhāvibhi
imehi upamābhedā keci niyyanti sampati

vikāsipadumaṃvāti sundaraṃ sugatānanaṃ
iti dhammopamā nāma tulyadhammanidassanā

dhammahīnā mukhambhoja sadisaṃ muninoiti
viparītopamā tulya mānanenambujaṃ tava

tavānanamivambhojaṃ ambhojamiva te mukhaṃ
aññamaññopamā sāyaṃ aññamaññopamānato

 yadi kiñci bhavembhojaṃ locanabbhamuvibbhamaṃ
dhāretuṃ mukhasobhaṃ taṃ taveti abbhutopamā

 sugandhi sobhā sambandhī sisiraṃsu virodhi ca
mukhaṃ tavambujaṃveti sā silesopamā matā

 sarūpasaddavāccattā sā santānopamā yathā
bālāvuyyānamālāyaṃ sālakānanasobhinī

khayī cando bahurajaṃ padumaṃ tehi te mukhaṃ
samānampi samukkaṃsi tyayaṃ nindopamā matā

asamattho mukhenindu jina! te paṭigajjituṃ
jaḷo kalaṅkīti ayaṃ paṭisedhopamā siyā

 kacchaṃ candāravindānaṃ atikkamma mukhaṃ tava
attanāva samaṃ jāta mityasādhāraṇopamā

 sabbambhojappabhāsāro rāsibhūtova katthaci
tavānanaṃ vibhātīti hotābhūtopamā ayaṃ

 patīyatetthagammā tu saddasāmatthiyā kvaci
samāsa ppaccaye vādi saddayogaṃ vinā api

bhiṅgānemānicakkhūni nāmbujaṃ mukhamevidaṃ
subyattasadisattena sā sarūpopamā matā

 mayeva mukhasobhāsse tyalamindu! vikatthanā
yatombujepi sātthīti parikappopamā ayaṃ

 kiṃ vāmbujantobhantāli kiṃ lolanayanaṃ mukhaṃ
mama dolāyate citta miccayaṃ saṃsayopamā

 kiñci vatthuṃ padassetvā sadhammassābhidhānato
sāmyappatītisabbhāvā pativatthupamā yathā

janesu jāyamānesu nekopi jinasādiso
dutiyo nanu nattheva pārijātassa pādapo

 vākyattheneva vākyattho yadi kocūpamīyate
ivayuttā viyuttattā sā vākyatthopamā dvidhā


jino saṃklesatattānaṃ āvibhūto janānayaṃ
ghammasantāpatattānaṃ ghammakālembudo viya


munindānana mābhāti vilāsekamanoharaṃ
uddhaṃ samuggatassāpi kiṃ te canda vijambhanā

 samubbejeti dhīmantaṃ bhinnaliṅgādikaṃ tu yaṃ
upamādūsanāyāla metaṃ katthaci taṃ yathā

 haṃsīvāyaṃ sasī bhinna liṅgā kāsaṃ sarāniva
vijāti vacanā hīnā sāva bhatto bhaṭodhipe

 khajjoto bhāṇumālīva vibhātityadhikopamā
aphuṭṭhatthā balambodhi sāgaro viya saṃkhubhi

 cande kalaṅko bhiṅgove tyupamāpekkhinī ayaṃ
khaṇḍitā keravākāro sakalaṅko nisākaro

 iccevamādirūpesu bhavanti vigatādarā
karonti cādaraṃ dhīrā payoge kvaci deva tu

itthīyaṃvājano yāti vadatyesā pumā viya
piyo pāṇā ivāyaṃ me vijjā dhanamivaccitā

bhavaṃviya mahīpāla devarājā virocate
alamaṃsumato kacchaṃ tejasā rohituṃ ayaṃ

 upamānopameyyānaṃ abhedassa nirūpanā
upamāva tirobhūta bhedā rūpaka muccate

asesa vatthu visayaṃ ekadesa vivutti ca
taṃ dvidhā puna paccekaṃ samāsādivasā tidhā


 aṅgulidala saṃsobhiṃ nakhadīdhiti kesaraṃ
sirasā na pilandhanti ke muninda padambujaṃ


 ratanāni guṇā bhūrī karuṇā sītalaṃ jalaṃ
gambhīratta magādhattaṃ paccakkhoyaṃ jinombudhi


 candikā mandahāsā te muninda! vadaninduno
pabodhayatyayaṃ sādhu mano kumuda kānanaṃ

asesavatthuvisaye pabhedo rūpake ayaṃ
ekadesavivuttimhi bhedo dāni pavuccati


 vilāsa hāsa kusumaṃ rucirādhara pallavaṃ
sukhaṃ ke vā na vindanti passantā munino mukhaṃ


 pādadvandaṃ munindassa dadātu vijayaṃ tava
nakharaṃsī paraṃ kantā yassa pāpajayaddhajā


 sunimmalakapolassa muninda vadaninduno
sādhuppabuddha hadayaṃ jātaṃ kerava kānanaṃ

 rūpakāni  bahūnyeva  yuttā yuttādibhedato
visuṃ na tāni vuttāni etthevantogadhāniti

 candimākāsapaduma miccetaṃ khaṇḍarūpakaṃ
duṭṭha mamboruhavanaṃ nettāniccādi sundaraṃ

 pariyanto vikappānaṃ rūpakassopamāya ca
natthi yaṃ tena viññeyyaṃ avutta manumānato

 punappuna muccāraṇaṃ  yamatthassa padassa ca
ubhayesañca viññeyyā sāyamāvutti nāmato


 mano harati sabbesaṃ ādadāti disā dasa
gaṇhāti nimmalattañca yasorāsi jinassayaṃ


vibhāsenti disā sabbā munino dehakantiyo
vibhā senti ca sabbāpi candādīnaṃ hatā viya


 jitvā viharati klesa ripuṃ loke jino ayaṃ
viharatyarivaggoyaṃ rāsibhūtova dujjane

 ekattha vattamānampi sabbavākyopakārakaṃ
dīpakaṃ nāma taṃ cādi majjha ntavisayaṃ tidhā


akāsi buddho veneyya bandhūna mamitodayaṃ
sabbapāpehi ca samaṃ nekatitthiyamaddanaṃ


 dassanaṃ munino sādhu janānaṃ jāyatemataṃ
tadaññesaṃ tu jantūnaṃ visaṃ niccopatāpanaṃ


 accanta  kanta lāvaṇya candātapa manoharo
jinānanindu indu ca kassa nānandako bhave


 hotāvippaṭisārāya sīlaṃ pāmojjahetu so
taṃ pītihetu sā cāyaṃ passaddhyādi pasiddhiyā

 iccādidīpakattepi pubbaṃ pubba mapekkhinī
vākyamālā pavattāti taṃ mālādīpakaṃ mataṃ

 anenevappakārena sesāna mapi dīpake
vikappānaṃ vidhātabbā nugati suddhabuddhibhi

 visesa vacanicchāyaṃ nisedhavacanaṃ tu yaṃ
akkhepo nāma soyañca tidhā kālappabhedato

 ekākī nekasenaṃ taṃ māraṃ sa vijayī jino
kathaṃ ta mathavā tassa pāramībala mīdisaṃ


 kiṃ cittejāsamugghātaṃ apattosmīti khijjase
paṇāmo nanu so yeva sakimpi sugate gato


 saccaṃ na te gamissanti sivaṃ sujanagocaraṃ
micchādiṭṭhi parikkanta  mānasā ye sudujjanā


 ñeyyo atthantaranyāso yo ññavākyatthasādhano
sabbabyāpī visesaṭṭho hivisiṭṭhassa bhedato


 tepi lokahitā sattā sūriyo candimā api
atthaṃ passa gamissanti niyamo kena laṅghyate


 satthā devamanussānaṃ vasī sopi munissaro
gatova nibbutiṃ sabbe saṅkhārā na hi sassatā


 jino  saṃsārakantārā janaṃ pāpeti  nibbutiṃ
nanu yuttā gati sāyaṃ vesārajja samaṅginaṃ


 surattaṃ tedharaphuṭaṃ jina! rañjeti mānasaṃ
sayaṃ rāgaparītā hi pare rañjenti saṅgate

 vācce gamme tha vatthūnaṃ sadisatte pabhedanaṃ
byatirekoyamapyeko bhayabhedā catubbidho


 gambhīratta mahattādi guṇā jaladhinā jina!
tulyo tva masi bhedo tu sarīrenedisena te


 mahāsattātigambhīrā sāgaro sugatopi ca
sāgaroñjanasaṅkāso jino cāmīkarajjuti


 na santāpāpahaṃ nevi cchitadaṃ migalocanaṃ
muninda! nayanadvandaṃ tava tagguṇa bhūsitaṃ


 munindānana mambhoja mesaṃ nānatta mīdisaṃ
suvuttāmatasandāyī vadanaṃ nedisambujaṃ

 pasiddhaṃ kāraṇaṃ yattha nivattetvā ñākāraṇaṃ
sābhāvikatta mathavā vibhābyaṃ sā vibhāvanā


anañjitāsitaṃ nettaṃ adharo rañjitāruṇo
samānatā bhamu cāyaṃ jinānāvañcitā tava


 na hoti khalu dujjanya mapi dujjanasaṅgame
sabhāvanimmalatare sādhujantūna cetasi

 janako  ñāpako ceti duvidhā hetavo siyuṃ
paṭisaṅkharaṇaṃ tesaṃ alaṅkāratāyoditaṃ

 bhāvābhāva kiccavasā cittahetuvasāpi ca
bhedānantā idaṃ tesaṃ mukhamatta nidassanaṃ

 paramatthapakāseka rasā sabbamanoharā
munino desanāyaṃ me kāmaṃ toseti mānasaṃ


 dhīrehi saha saṃvāsā saddhammassābhiyogato
niggahenindriyānañca dukkhassupasamo siyā


 munindacanda saṃvādi kantabhāvopasobhinā
mukheneva subodhaṃ te manaṃ pāpābhinissaṭaṃ


 sādhuhatthāravindāni saṅkocayati te kathaṃ
muninda! caraṇadvanda rāgabālātapo phusaṃ


 saṅkocayanti jantūnaṃ pāṇipaṅkeruhāniha
muninda! caraṇadvanda nakha candāna maṃsavo


 uddiṭṭhānaṃ padatthānaṃ anuddeso yathākkamaṃ
saṅkhyānamiti niddiṭṭhaṃ yathāsaṅkhyaṃ kamopi ca

ālāpa hāsa līḷāhi muninda! vijayā tava
kokilā kumudāni co pasevante vanaṃ jalaṃ

 siyā piyataraṃ nāma attharūpassa kassaci
piyassātisayenetaṃ yaṃ hoti paṭipādanaṃ

pītiyā me samuppannā santa! sandassanā tava
kālenāyaṃ bhave pīti taveva puna dassanā

 vaṇṇitenopamānena vutyādhippeta vatthuno
samāsavutti nāmāyaṃ attha saṅkhepa rūpato

 sāyaṃ  visesyamattena bhinnābhinnavisesanā
attheva aparā pyatthi bhinnābhinnavisesanā


 visuddhāmatasandāyī pasattharatanālayo
gambhīro cāya mambodhi puññenāpādito mayā


 icchitatthapado sāro phalapupphopasobhito
sacchāyoyamapubbova kapparukkho samuṭṭhito

 sāgarattena saddhammo rukkhattenodito jino
sabbe sādhāraṇā dhammā pubbatrāññatra tuttayaṃ

 vatthunoññappakārena ṭhitā vutti tadaññathā
parikappīyate yattha sā hoti parikappanā

 upamābbhantarattena kiriyādivasena ca
kamenodāharissāmi vividhā parikappanā


 icchābhaṅgāturāsīnā tātiniccala maccharā
vasaṃ nentiva dhīraṃ taṃ tadā yogābhiyogato


 gajaṃ māro samāruḷho yuddhāyaccantamunnataṃ
magga manvesatī nūna jinabhīto palāyituṃ


 muninda! pādadvande te cāru rājiva sundare
maññe pāpābhisammadda jātasoṇena soṇimā

 maññe saṅke dhuvaṃ nūna miva micceva mādihi
sāyaṃ byañjīyate kvāpi kvāpi vākyena gamyate


 dayā sañjāta sarasā dehā nikkhantakantiyo
pīṇentā jina! te sādhu janaṃ sarasataṃ nayuṃ

 ārabbhantassa  yaṃkiñci kattuṃ puññavasā puna
sādhanantaralābho yo taṃ vadanti samāhitaṃ

mārāribhaṅgābhimukha mānaso tassa satthuno
mahāmahī mahāravaṃ ravīyamupakārikā

 avatvābhimataṃ tassa siddhiyā dassanaññathā
vadanti taṃ pariyāya vuttīti sucibuddhayo

vivaṭaṅgaṇanikkhittaṃ dhanamārakkha vajjitaṃ
dhanakāma! yathākāmaṃ tuvaṃ gaccha yadicchasi

 thutiṃ karoti nindanto viya taṃ byājavaṇṇanaṃ
dosābhāsā guṇā eva yanti sannidhi matra hi

sañcāletu malaṃ tvaṃsi bhusaṃ kuvalayākhilaṃ
visesaṃ tāvatā nātha! guṇānaṃ te vadāma kiṃ

 visesicchāyaṃ dabbassa kriyā jāti guṇassa ca
vekalladassanaṃ yatra viseso nāma yaṃ bhave

 na rathā na ca mātaṅgā na hayā na padātayo
jito mārāri muninā sambhārāvajjanena hi


 na baddhā bhūkuṭi neva phurito dasanacchado
mārāribhaṅgaṃ cākāsi muni vīro varo sayaṃ


 na disāsu byāttā  raṃsi
nāloko lokapatthaṭo
tathāpyandhatamaharaṃ paraṃ sādhusubhāsitaṃ


 na kharaṃ na hi vā thaddhaṃ muninda! vacanaṃ tava
tathāpi gāḷhaṃ khaṇati nimmūlaṃ janatāmadaṃ


 dassīyatetirittaṃ  tu sūravīrattanaṃ yahiṃ
vadanti viññūvacanaṃ ruḷhāhaṅkāra mīdisaṃ

dame nandopanandassa kiṃ me byāpāradassanā
puttā me pādasambhattā sajjā santeva tādise

sileso vacanānekā bhidheyyekapadāyutaṃ
abhinnapadavākyādi vasā tedhāya mīrito

 andhatamaharo hārī samāruḷho mahodayaṃ
rājate raṃsimālīyaṃ bhagavā bodhayaṃ jane


 sāradāmalakābhāso samānīta parikkhayo
kumudākarasambodho pīṇeti janataṃ sudhī


 samāhitattavinayo ahīna mada maddano
sugato visadaṃ pātu pāṇinaṃ so vināyako


 viruddhā viruddhā bhinna kammā niyamavā paro
niyamakkhepavacano avirodhi virodhyapi

 ocitya samposakādi sileso padajādi  pi
esaṃ nidassanesveva rūpa māvi bhavissati


 savase vattayaṃ lokaṃ akhilaṃ kallaviggaho
parābhavati mārāri dhammarājā vijambhate


 sabhāvamadhuraṃ puñña visesodaya sambhavaṃ
suṇanti vācaṃ munino janā passanti cāmataṃ


 andhakārāpahārāya  sabhāva madhurāya ca
mano pīṇeti jantūnaṃ jino vācāya bhāya ca


 kesakkhīnaṃva kaṇhattaṃ bhamūnaṃyeva vaṅkatā
pāṇipādādharānaṃva munindassābhirattatā


 pāṇipādādharesveva sārāgo tava dissati
dissate soya mathavā nātha! sādhuguṇesvapi


 salakkhaṇotisubhago tejassī niyatodayo
lokeso jitasaṃkleso
vibhāti samaṇissaro


 asamopi samo loke
lokesopi naruttamo
sadayo pyadayo pāpe cittāyaṃ munino gati


 saṃsāradukkhopahatā vanatā janatā tvayi
sukha micchita maccantaṃ amatandada! vindati

 guṇayuttehi vatthūhi samaṃ katvāna kassaci
saṃkittanaṃ bhavati yaṃ sā matā tulyayogitā

sampattasammado loko sampattālokasampado
ubhohi raṃsimālī ca bhagavā ca tamonudo

 atthantaraṃ sādhayatā kiñci taṃ sadisaṃ phalaṃ
dassīyate asantaṃ vā santaṃ vā taṃ nidassanaṃ


 udayā  samaṇindassa yanti pāpā parābhavaṃ
dhammarājaviruddhānaṃ sūcayantā durantataṃ


 siro nikkhitta caraṇo cchariyānambujānayaṃ
paramabbhutataṃ loke viññāpetattano jino

 vibhūtiyā mahantattaṃ adhippāyassa vā siyā
paramukkaṃsataṃ yātaṃ taṃ mahantatta mīritaṃ


 kirīṭa ratanacchāyā nuviddhātapa vāraṇo
purā paraṃ siriṃ vindi bodhisatto bhinikkhamā


 satto sambodhiyaṃ bodhi satto sattahitāya so
hitvā sneharasābandha mapi rāhulamātaraṃ

 gopetvā vaṇṇanīyaṃ yaṃ kiñci dassīyate paraṃ
asamaṃ vā samaṃ tassa yadi sā vañcanā matā


 purato na sahassesu na pañcesu ca tādino
māro paresu tassesaṃ sahassaṃ dasavaḍḍhitaṃ


 vivāda manuyuñjanto munindavadanindunā
sampuṇṇo candimā nāyaṃ chatta metaṃ manobhuno

 parānuvattanādīhi nibbindeniha yā katā
thuti rappakate sāyaṃ siyā appakatatthuti

sukhaṃ jīvanti hariṇā vanesvaparasevino
anāyāso palābhehi jaladabbhaṅkurādibhi

 uttaraṃ uttaraṃ yattha pubbapubbavisesanaṃ
siyā ekāvali sāyaṃ dvidhā vidhi nisedhato


 pādā  nakhāli rucirā nakhāli raṃsi bhāsurā
raṃsītamopahāneka rasā sobhanti satthuno


 asantuṭṭho yati neva
santoso nālayāhato
nālayo yo sa jantūnaṃ nānanta byasanā vaho

 yahiṃ bhūsiya bhūsattaṃ aññamaññaṃ tu vatthunaṃ
vināva sadisattaṃ taṃ aññamaññavibhūsanaṃ

byāmaṃsu maṇḍalaṃ tena muninā lokabandhunā
mahantiṃ vindatī kantiṃ sopi teneva tādisiṃ

 kathanaṃ sahabhāvassa kriyāya ca guṇassa ca
sahavuttīti viññeyyaṃ tadudāharaṇaṃ yathā


 jalanti candaraṃsīhi samaṃ satthu nakhaṃ savo
vijambhati ca candena samaṃ tammukhacandimā


 jinodayena malīnaṃ saha dujjana cetasā
pāpaṃ disā suvimalā saha sajjana cetasā

 virodhīnaṃ padatthānaṃ yattha saṃsaggadassanaṃ
samukkaṃsābhidhānatthaṃ matā sāyaṃ virodhitā

guṇā sabhāva madhurā api lokeka bandhuno
sevitā pāpa sevīnaṃ sampadūsenti mānasaṃ

 yassa kassa ci dānena yassa kassa ci vatthuno
visiṭṭhassa ya mādānaṃ parivuttīti sā matā

purā paresaṃ datvāna manuññaṃ nayanādikaṃ
muninā samanuppattā dāni sabbaññutāsirī

 kiñci  disvāna viññātā paṭipajjati taṃsamaṃ
saṃsayāpagataṃ vatthuṃ yattha soyaṃ bhamo mato

samaṃ disāsujjalāsu jina pāda nakhaṃsunā
passantā abhinandanti candātapa manā janā

 pavuccate yaṃ nāmādi kavīnaṃ bhāvabodhanaṃ
yena kenaci vaṇṇena bhāvo nāmāya mīrito

nanu teyeva santāno sāgarā na kulācalā
manampi mariyādaṃ ye saṃvaṭṭepi jahanti no

 aṅgaṅgi bhāvā sadisa balabhāvā ca bandhane
saṃsaggolaṅkatīnaṃ yo taṃ missanti pavuccati


 pasatthā munino pāda nakha raṃsi mahānadī
aho! gāḷhaṃ nimuggepi sukhayatyeva te jane


 veso sabhāva madhuro rūpaṃ netta rasāyanaṃ
madhūva munino vācā na sampīṇeti kaṃ janaṃ

āsī nāma siyātthassa iṭṭhassāsīsanaṃ yathā
tilokekagati nātho
pātu loka mapāyato

 rasappatīti janakaṃ jāyate yaṃ vibhūsanaṃ
rasavantanti taṃ ñeyyaṃ rasavanta vidhānato

rāgānatabbhuta saroja mukhaṃ dharāya
pādā tilokagarunodhika bandharāgā
ādāya niccasarasena karena gāḷhaṃ
sañcumbayanti satatāhita sambhamena

 iccānugamma  purimācariyānubhāvaṃ
saṅkhepato nigaditoya malaṅkatīnaṃ
bhedoparūpari kavīhi vikappiyānaṃ
ko nāma passitu malaṃ khalu tāsa mantaṃ



