



karuṇāpuṇṇahadayaṃ  sugataṃ hitadāyakaṃ
natvā dhammañca vimalaṃ saṅghañca guṇasampadaṃ
vaṇṇanā nipuṇāhesuṃ vinayaṭṭhakathāya yā
pubbakehi katā nekā nānānayasamākulā
tattha  kāci suvitthiṇṇā dukkhogāhā ca ganthato
viraddhā atthato cāpi saddato cāpi katthaci
kāci katthaci apuṇṇā kāci sammohakārinī
tasmā tāhi samādāya sāraṃ saṅkheparūpato
līnatthañca pakāsento viraddhañca visodhayaṃ
upaṭṭhitanayañcāpi tattha tattha pakāsayaṃ
vinaye vimatiṃ chetuṃ bhikkhūnaṃ lahuvuttinaṃ
saṅkhepena likhissāmi tassā līnatthavaṇṇanaṃ

vinayasaṃvaṇṇanārambhe ratanattayaṃ namassitukāmo tassa visiṭṭhaguṇayogasandassanatthaṃ yo kappakoṭīhipītiādimāha visiṭṭhaguṇayogena hi vandanārahabhāvo vandanārahe ca katā vandanā yathādhippetamatthaṃ sādheti  ettha ca saṃvaṇṇanārambhe ratanattayapaṇāmakaraṇappayojanaṃ tattha tattha bahudhā papañcenti ācariyā mayaṃ pana idhādhippetameva payojanaṃ dassayissāma tasmā saṃvaṇṇanārambhe ratanattayapaṇāmakaraṇaṃ yathāpaṭiññātasaṃvaṇṇanāya anantarāyena parisamāpanatthanti veditabbaṃ tathā hi vuttaṃ tassānubhāvena hatantarāyoti ratanattayapaṇāmakaraṇena hi rāgādidosavigamato paññādiguṇapāṭavato āyuādivaḍḍhanato puññātisayabhāvādito ca hoteva yathāpaṭiññātasaṃvaṇṇanāya anantarāyena parisamāpanaṃ
tattha paṭhamaṃ tāva bhagavato vandanaṃ kattukāmo yo kappakoṭīhipi tassāti āha imissā pana vinayadesanāya karuṇāppadhānañāṇasamuṭṭhitatāya karuṇāppadhānameva thomanaṃ āraddhaṃ esā hi ācariyassa pakati yadidaṃ ārambhānurūpathomanā karuṇāggahaṇena cettha aparimeyyappabhāvā sabbepi buddhaguṇā nayato saṅgahitāti daṭṭhabbā taṃmūlakattā sesabuddhaguṇānaṃ tattha yoti imassa aniyamavacanassa nāthoti iminā sambandho kappakoṭīhipi appameyyaṃ kālanti  kappakoṭigaṇanāvasenapi ettakā kappakoṭiyoti pametuṃ asakkuṇeyyaṃ kālaṃ apisaddena pageva vassagaṇanāyāti dasseti appameyyaṃ kālanti ca accantasaṃyoge upayogavacanaṃ tena kappakoṭigaṇanāvasena paricchinditumasakkuṇeyyamapi asaṅkhyeyyavasena pana paricchinditabbato salakkhaṃ caturasaṅkhyeyyakappakālaṃ accantameva nirantaraṃ pañcamahāpaaccāgādiatidukkarāni karonto khedaṃ kāyikaṃ parissamaṃ pattoti dasseti
lokahitāyāti sattalokassa hitāya nāthatīti nātho veneyyānaṃ hitasukhaṃ āsīsatīti attho atha vā nāthati veneyyagate kilese upatāpeti nāthati vā yācati veneyye attano hitakaraṇe yācitvāpi niyojetīti nātho lokapaṭisaraṇo lokasāmī lokanāyakoti vuttaṃ hoti mahākāruṇikassāti yo karuṇāya kampitahadayattā lokahitatthaṃ atidukkarakiriyāya anekappakāraṃ tādisaṃ dukkhaṃ anubhavitvā āgato tassa mahākāruṇikassāti attho tattha kiratīti karuṇā paradukkhaṃ vikkhipati apanetīti attho dukkhitesu vā kiriyati pasāriyatīti karuṇā atha vā kiṇātīti karuṇā paradukkhe sati kāruṇikaṃ  hiṃsati vibādheti vināseti vā parassa dukkhanti attho paradukkhe sati sādhūnaṃ kampanaṃ hadayakhedaṃ karotīti vā karuṇā atha vā kamiti sukhaṃ taṃ rundhatīti karuṇā esā hi paradukkhāpanayanakāmatālakkhaṇā attasukhanirapekkhatāya kāruṇikānaṃ sukhaṃ rundhati vibādheti karuṇāya niyutto kāruṇiko mahanto kāruṇiko mahākāruṇiko tassa namo atthūti pāṭhaseso
evaṃ karuṇāmukhena saṅkhepato sakalasabbaññuguṇehi bhagavantaṃ thometvā idāni saddhammaṃ thometuṃ asambudhantiādimāha tattha buddhanisevitaṃ yaṃ asambudhaṃ jīvaloko bhavā bhavaṃ gacchati tassa dhammavarassa namoti sambandho tattha asambudhanti asambujjhanto yathāsabhāvaṃ appaṭivijjhanatoti vuttaṃ hoti hetuattho hettha antapaccayo yanti aniyamato sapariyattiko navalokuttaradhammo kammabhāvena niddiṭṭho buddhanisevitanti tasseva visesanaṃ sammāsambuddhena paccekabuddhasāvakabuddhehipi vā gocarāsevanabhāvanāsevanāhi yathārahaṃ nisevitaṃ ajahitanti attho tattha pariyattiphalanibbānāni gocarāsevanavaseneva nisevitāni maggo pana bhāvanāsevanavasenāpi paccavekkhaṇañāṇādivasena gocarāsevanavasenāpi nisevito bhavābhavanti bhavato bhavaṃ atha vā hīnapaṇītādivasena khuddakaṃ mahantañca bhavanti attho vuḍḍhatthopi hi akāro dissati asekkhā dhammātiādīsu  viya atha vā bhavoti vuḍḍhi abhavoti hāni bhavoti vā sassatadiṭṭhi abhavoti ucchedadiṭṭhi  vuttappakāro bhavo ca abhavo ca bhavābhavo taṃ bhavābhavaṃ gacchatīti upagacchati jīvalokoti sattaloko avijjādikilesajālaviddhaṃsinoti dhammavisesanaṃ tattha na vidati dhammānaṃ yathāsabhāvaṃ na vijānātīti avijjā aññāṇaṃ sā ādi yesaṃ taṇhādīnaṃ teyeva kilissanti etehi sattāti kilesā teyeva ca sattānaṃ vibādhanaṭṭhena jālasadisāti jālaṃ taṃ viddhaṃseti sabbaso vināseti sīlenāti avijjādikilesajālaviddhaṃsī tassa
nanu cettha sapariyattiko navalokuttaradhammo adhippeto tattha ca maggoyeva kilese viddhaṃseti netareti ce vuccate  maggassāpi nibbānamāgamma  kilesaviddhaṃsanato nibbānampi kilese viddhaṃseti nāma maggassa kilesaviddhaṃsanakiccaṃ phalena niṭṭhitanti phalampi kilesaviddhaṃsīti vuccati pariyattidhammopi kilesaviddhaṃsanassa upanissayapaccayattā kilesaviddhaṃsīti vattuṃ arahatīti na koci doso dhammavarassa tassāti pubbe aniyamitassa niyāmakavacanaṃ tattha yathānusiṭṭhaṃ paṭipajjamāne catūsu apāyesu saṃsāradukkhe ca apatamāne dhāretīti dhammo vuttappakāro dhammo eva attano uttaritarābhāvena varo pavaro anuttaroti dhammavaro tassa dhammavarassa namo atthūti attho
evaṃ saṅkhepanayeneva sabbadhammaguṇehi saddhammaṃ thometvā idāni ariyasaṅghaṃ thometuṃ guṇehītiādimāha tattha guṇehi yo yutto tamariyasaṅghaṃ namāmīti sambandho sīlādayo guṇā cettha lokiyalokuttarā adhippetā vimuttivimuttiñāṇanti vattabbe ekadesasarūpekasesanayena vimuttiñāṇanti vuttaṃ ādisaddapariyāyena pabhutisaddena vā vimuttiggahaṇaṃ veditabbaṃ tattha vimuttīti phalaṃ vimuttiñāṇanti paccavekkhaṇañāṇaṃ pabhutisaddena chaḷabhiññācatupaṭisambhidādayo guṇā saṅgahitāti daṭṭhabbā kusalatthikānaṃ janānaṃ puññātisayavuḍḍhiyā khettasadisattā khettanti āha khettaṃ janānaṃ kusalatthikānanti khittaṃ bījaṃ mahapphalabhāvakaraṇena tāyatīti hi khettaṃ ariyasaṅghanti ettha ārakattā kilesehi anaye na iriyanato aye ca iriyanato sadevakena lokena saraṇanti araṇīyato upagantabbato upagatānañca tadatthasiddhito ariyā aṭṭha ariyapuggalā ariyānaṃ saṅgho samūhoti ariyasaṅgho taṃ ariyasaṅghaṃ
idāni ratanattayapaṇāmajanitaṃ kusalābhisandaṃ yathādhippete payojane niyojetvā attanā saṃvaṇṇiyamānassa vinayassa sakalasāsanamūlabhāvadassanamukhena saṃvaṇṇanākaraṇassāpi sāsanamūlataṃ  dassetuṃ iccevamiccādigāthādvayamāha puññābhisandanti puññoghaṃ puññappavāhaṃ puññarāsinti attho tassānubhāvenāti tassa yathāvuttassa puññappavāhassa ānubhāvena balena hatantarāyo vinayaṃ vaṇṇayissanti sambandho
aṭṭhitassa susaṇṭhitassa bhagavato sāsanaṃ yasmiṃ ṭhite patiṭṭhitaṃ hotīti yojetabbaṃ tattha yasminti yasmiṃ vinayapiṭake ṭhiteti pāḷito ca atthato ca anūnaṃ hutvā lajjīpuggalesu pavattanaṭṭhena ṭhite sāsananti  sikkhattayasaṅgahitaṃ sāsanaṃ aṭṭhitassāti kāmasukhallikattakilamathānuyogasaṅkhāte antadvaye aṭṭhitassa parinibbutassapi bhagavatotipi vadanti susaṇṭhitassāti antadvayavirahitāya majjhimāya paṭipadāya suṭṭhu ṭhitassa amissanti bhāvanapuṃsakaniddeso nikāyantaraladdhīhi asammissaṃ katvā anākulaṃ katvā vaṇṇayissanti vuttaṃ hoti nissāya pubbācariyānubhāvanti pubbācariyehi saṃvaṇṇitaṃ aṭṭhakathaṃ nissāya na attano balenāti adhippāyo
atha porāṇaṭṭhakathāsu vijjamānāsu puna vinayasaṃvaṇṇanā kiṃpayojanāti āha kāmañcātiādi tattha kāmanti ekantena yathicchakaṃ vā sabbasoti vuttaṃ hoti tassa saṃvaṇṇitoyaṃ vinayoti iminā sambandho pubbācariyāsabhehīti mahākassapattherādayo pubbācariyā eva akampiyaṭṭhena uttamaṭṭhena ca āsabhā tehi pubbācariyavarehīti vuttaṃ hoti kīdisā pana te pubbācariyāti āha ñāṇambūtiādi aggamaggañāṇasaṅkhātena ambunā salilena niddhotāni nissesato āyatiṃ anuppattidhammatāpādanena dhotāni visodhitāni rāgādīni tīṇi malāni kāmāsavādayo ca cattāro āsavā yehi te ñāṇambuniddhotamalāsavā tehi khīṇāsavehīti attho khīṇāsavabhāvepi na ete sukkhavipassakāti āha visuddhavijjāpaṭisambhidehīti tattha vijjāti tisso vijjā aṭṭha vijjā vā paṭisambhidāppattesupi mahākassapattherādīnaṃ uccinitvā gahitatāya tesaṃ saddhammasaṃvaṇṇane sāmatthiyaṃ sātisayanti dassento āha saddhammasaṃvaṇṇanakovidehīti
kilesajātaṃ parikkhārabāhullaṃ vā sallikhati tanuṃ karotīti sallekho appicchatādiguṇasamūho idha pana khīṇāsavādhikārattā parikkhārabāhullassa sallikhanavaseneva attho gahetabbo sallekhena nibbattaṃ sallekhiyaṃ tasmiṃ sallekhiye dhutaṅgapariharaṇādisallekhapaapattiyanti vuttaṃ hoti nosulabhūpamehīti sallekhapaṭipattiyā asukasadisāti natthi sulabhā upamā etesanti nosulabhūpamā tehi mahāvihārassāti iminā nikāyantaraṃ paṭikkhipati  vihārasīsena hettha tattha nivāsīnañceva tehi samaladdhikānañca sabbesaṃ bhikkhūnaṃ gahaṇaṃ daṭṭhabbaṃ tasmā tesaṃ mahāvihāravāsīnaṃ diṭṭhisīlavisuddhiyā pabhavattena saññāṇabhūtattā  dhammasaṅgāhakā mahākassapattherādayo mahāvihārassa dhajūpamāti vuttā tehi ayaṃ vinayo saṃvaṇṇito sammā anūnaṃ katvā vaṇṇito kathanti āha cittehi nayehīti vicittehi nayehi sambuddhavaranvayehi sabbaññubuddhavaraṃ anugatehi bhagavato adhippāyānugatehi nayehīti vuttaṃ hoti
evaṃ porāṇaṭṭhakathāya anūnabhāvaṃ dassetvā idāni attano saṃvaṇṇanāya payojanavisesaṃ ajjhesakañca dassetuṃ saṃvaṇṇanātiādimāha tattha saṅkhatattāti racitattā na kañci atthaṃ abhisambhuṇātīti na kañci atthaṃ sādheti
saṃvaṇṇanaṃ tañcātiādinā attano saṃvaṇṇanāya karaṇappakāraṃ dasseti tattha tañca idāni vuccamānaṃ saṃvaṇṇanaṃ samārabhanto sakalāyapi mahāaṭṭhakathāya idha gahetabbato mahāaṭṭhakathaṃ tassā idāni vuccamānāya saṃvaṇṇanāya sarīraṃ katvā mahāpaccariyaṃ yo vinicchayo vutto tatheva kurundīnāmādīsu vissutāsu aṭṭhakathāsu yo vinicchayo vutto tatopi vinicchayato yuttamatthaṃ apariccajanto antogadhattheravādaṃ katvā saṃvaṇṇanaṃ sammā samārabhissanti padatthasambandho veditabbo ettha ca attho kathīyati etāyāti aṭṭhakathā tthakārassa ṭṭhakāraṃ katvā mahāpaccariyanti mahāpaccarīnāmikaṃ ettha ca paccarīti uḷumpaṃ vuccati tasmiṃ nisīditvā katattā tameva nāmaṃ jātaṃ kurundīvallivihāro nāma atthi tattha katattā kurundīti nāmaṃ jātanti vadanti ādisaddena andhakaṭṭhakathaṃ saṅkhepaṭṭhakathañca saṅgaṇhāti
yuttamatthanti mahāaṭṭhakathānayena catubbidhavinayayuttiyā vā yuttamatthaṃ aṭṭhakathaṃyeva gahetvā saṃvaṇṇanaṃ karissāmīti vutte aṭṭhakathāsu vuttattheravādānaṃ bāhirabhāvo siyāti tepi antokattukāmo antogadhatheravādanti āha theravādepi antokatvāti vuttaṃ hoti
taṃ meti gāthāya sotūhi paṭipajjitabbavidhiṃ dasseti tattha dhammappadīpassāti dhammo eva mohandhakāraviddhaṃsanato padīpasadisattā padīpo assāti dhammappadīpo bhagavā tassa patimānayantāti pūjentā manasā garuṃ karontā nisāmentu suṇantu
buddhenātiādinā  attano saṃvaṇṇanāya āgamanasuddhidassanamukhena pamāṇabhāvaṃ dassetvā anusikkhitabbataṃ  dasseti tattha yatheva buddhena yo dhammo vinayo ca vutto so tassa buddhassa yehi puttehi mahākassapattherādīhi tatheva ñāto tesaṃ buddhaputtānaṃ matimaccajantā sīhaḷaṭṭhakathācariyā yasmā pure aṭṭhakathā akaṃsūti sambandho veditabbo tattha dhammoti suttābhidhamme saṅgaṇhāti vinayoti sakalaṃ vinayapiṭakaṃ vuttoti pāḷito ca atthato ca buddhena bhagavatā vutto na hi bhagavatā abyākataṃ nāma tantipadaṃ atthi tattha tattha bhagavatā pavattitapakiṇṇakadesanāyeva hi aṭṭhakathā tatheva ñātoti yatheva buddhena vutto tatheva ekapadampi ekakkharampi avināsetvā adhippāyañca avikopetvā ñāto viditoti attho tesaṃ matimaccajantāti tesaṃ buddhaputtānaṃ matisaṅkhātaṃ theraparamparāya uggahetvā ābhataṃ abbocchinnaṃ pāḷivaṇṇanāvasena ceva pāḷimuttakavasena ca pavattaṃ sabbaṃ aṭṭhakathāvinicchayaṃ apariccajantā aṭṭhakathā akaṃsūti mahāaṭṭhakathāmahāpaccariādikā sīhaḷaṭṭhakathāyo akaṃsu aṭṭhakathāmakaṃsūtipi pāṭho tatthāpi soyevattho
tasmāti yasmā tesaṃ buddhaputtānaṃ adhippāyaṃ avikopetvā pure aṭṭhakathā akaṃsu tasmā yaṃ aṭṭhakathāsu vuttaṃ taṃ sabbampi pamāṇanti yojanā hīti nipātamattaṃ hetuatthassa tasmāti imināyeva pakāsitattā avadhāraṇattho vā pamāṇamevāti yadi aṭṭhakathāsu vuttaṃ sabbampi pamāṇaṃ evaṃ sati tattha pamādalekhāpi pamāṇaṃ siyāti āha vajjayitvāna pamādalekhanti aparāparaṃ likhantehi pamādena satiṃ apaccupaṭṭhapetvā aññattha likhitabbaṃ aññattha likhanādivasena pavattitā pamādalekhā nāma sā ca samantapāsādikāyaṃ tattha tattha sayameva āvibhavissati puna yasmāti padassa sambandhadassanavasena ayaṃ atthayojanā  yasmā aṭṭhakathāsu vuttaṃ idha imasmiṃ sāsane sikkhāsu sagāravānaṃ paṇḍitānaṃ pamāṇameva yasmā ca ayaṃ vaṇṇanāpi bhāsantarapariccāgādimattavisiṭṭhatāya atthato abhinnā tato eva pamāṇabhūtāva hessati tasmā anusikkhitabbāti
tatoti tāhi aṭṭhakathāhi bhāsantarameva hitvāti sīhaḷabhāsaṃyeva apanetvā vitthāramaggañca samāsayitvāti porāṇaṭṭhakathāsu yathāṭhāne  vattabbampi padatthavinicchayādikaṃ ativitthiṇṇena vacanakkamena ceva vuttameva atthanayaṃ appamattakavisesena punappunaṃ kathanena ca tattha tattha papañcitaṃ tādisaṃ vitthāramaggaṃ pahāya sallahukena atthaviññāpakena padakkamena ceva vuttanayasadisaṃ vattabbaṃ atidisitvā ca saṅkhepanayeneva vaṇṇayissāmāti adhippāyo sāratthadīpaniyaṃ pana vinayaṭīkāyaṃ porāṇaṭṭhakathāsu upari vuccamānampi ānetvā tattha tattha papañcitaṃ ñatticatutthena kammena upasampannoti bhikkhūti ettha apalokanādīnaṃ catunnampi  kammānaṃ vitthārakathā viya tādisaṃ vitthāramaggaṃ saṅkhipitvāti vuttaṃ taṃ tantikkamaṃ kañci avokkamitvāti ettheva vattuṃ yuttaṃ aññattha pāḷiyā vattabbaṃ aññattha kathanañhi tantikkamaṃ vokkamitvā kathanaṃ nāma tathā hi vuttaṃ tatheva vaṇṇituṃ yuttarūpaṃ hutvā anukkamena āgataṃ pāḷiṃ pariccajitvā saṃvaṇṇanato sīhaḷaṭṭhakathāsu ayuttaṭṭhāne vaṇṇitaṃ yathāṭhāneyeva vaṇṇanato ca vuttaṃ tantikkamaṃ kañci avokkamitvāti tasmā yathāvuttanayeneva attho gahetabbo kathaṃ pana vitthāramaggassa saṅkhipane vinicchayo na hīyatīti āha vinicchayaṃ sabbamasesayitvāti saṅkhipantopi punappunaṃ vacanādimeva saṅkhipanto vinicchayaṃ pana aṭṭhakathāsu sabbāsupi vuttaṃ sabbampi asesayitvā kiñcimattampi aparihāpetvāti vuttaṃ hoti tantikkamaṃ kañci avokkamitvāti kañci pāḷikkamaṃ anatikkamitvā anukkameneva pāḷiṃ vaṇṇayissāmāti attho
suttantikānaṃ vacanānamatthanti verañjakaṇḍādīsu āgatānaṃ jhānakathādīnaṃ suttantavacanānaṃ sīhaḷaṭṭhakathāsu suttantikānaṃ bhāroti vatvā avaṇṇitabbaṭṭhānaṃ atthaṃ taṃtaṃsuttānurūpaṃ sabbaso paridīpayissāmāti adhippāyo hessatīti bhavissati karīyissatīti vā attho ettha ca paṭhamasmiṃ atthavikappe bhāsantarapariccāgādikaṃ catubbidhaṃ kiccaṃ nipphādetvā suttantikānaṃ vacanānamatthaṃ paridīpayantī ayaṃ vaṇṇanā bhavissatīti vaṇṇanāvasena samānakattukatā veditabbā pacchimasmiṃ atthavikappe pana heṭṭhā vuttabhāsantarapariccāgādikaṃ katvā suttantikānaṃ vacanānamatthaṃ paridīpayantī ayaṃ vaṇṇanā amhehi karīyissatīti evaṃ ācariyavasena samānakattukatā veditabbā


idāni  saṃvaravinayapahānavinayādīsu bahūsu vinayesu attanā taṃ vaṇṇayissaṃ vinayanti evaṃ saṃvaṇṇetabbabhāvena paṭiññātaṃ vinayaṃ dassento āha tatthātiādi tattha tatthāti yathāvuttāsu gāthāsu tāvasaddo paṭhamanti imasmiṃ atthe daṭṭhabbo tena paṭhamaṃ vinayaṃ vavatthapetvā  pacchā tassa vaṇṇanaṃ karissāmāti dīpeti vavatthapetabboti niyametabbo tenetaṃ vuccatīti yasmā vavatthapetabbo tena hetunā etaṃ vinayo nāmātiādikaṃ niyāmakavacanaṃ vuccatīti attho assāti vinayassa mātikāti uddeso so hi niddesapadānaṃ jananīṭhāne ṭhitattā mātā viyāti mātikāti vuccati
idāni saṃvaṇṇetabbamatthaṃ mātikaṃ paṭṭhapetvā dassento āha vuttaṃ yenātiādi idaṃ vuttaṃ hoti  etaṃ tena samayena buddho bhagavā verañjāyaṃ viharatītiādinidānavacanapaṭimaṇḍitaṃ vinayapiṭakaṃ yena puggalena vuttaṃ yasmiṃ kāle vuttaṃ yasmā kāraṇā vuttaṃ yena dhāritaṃ yena ca ābhataṃ yesu patiṭṭhitaṃ etaṃ yathāvuttavidhānaṃ vatvā tato tena samayenātiādipāṭhassa atthaṃ anekappakārato dassento vinayassa atthavaṇṇanaṃ karissāmīti
ettha ca vuttaṃ yena yadā yasmāti idaṃ vacanaṃ tena samayena buddho bhagavātiādinidānavacanamattaṃ apekkhitvā vattukāmopi visuṃ avatvā nidānena ādikalyāṇaṃ idamavocāti nigamanena pariyosānakalyāṇanti vacanato nidānanigamanānipi satthudesanāya anuvidhānattā tadantogadhānevāti nidānassāpi vinayapāḷiyaṃyeva antogadhattā vuttaṃ yena yadā yasmāti idampi vinayapiṭakasambandhaṃyeva katvā mātikaṃ ṭhapeti mātikāya hi etanti vuttaṃ vinayapiṭakaṃyeva sāmaññato sabbattha sambandhamupagacchati
idāni pana taṃ visuṃ nīharitvā dassento tattha vuttaṃ yenātiādimāha tatthāti tesu mātikāpadesu idanti tena samayenātiādinidānavacanaṃ hisaddo yasmāti attho daṭṭhabbo yasmā buddhassa bhagavato attapaccakkhavacanaṃ na hoti tasmāti vuttaṃ hoti attapaccakkhavacanaṃ na hotīti attanā paccakkhaṃ katvā vuttavacanaṃ na hoti atha  vā attano paccakkhakāle dharamānakāle vuttavacanaṃ na hoti tadubhayenāpi bhagavato vuttavacanaṃ na hotīti attho

paṭhamamahāsaṅgīti nāma cesāti ettha casaddo vattabbasampiṇḍanattho upaññāsattho vā upaññāsoti ca vākyārambho vuccati esā hi ganthakārānaṃ pakati yadidaṃ kiñci vatvā puna aparaṃ vattumārabhantānaṃ casaddappayogo yathāpaccayaṃ tattha tattha desitattā vippakiṇṇānaṃ dhammavinayānaṃ  sabhāgatthavasena saṅgahetvā gāyanaṃ kathanaṃ saṅgīti mahāvisayattā pūjanīyattā ca mahatī saṅgīti mahāsaṅgīti dutiyādiṃ upādāya cesā paṭhamamahāsaṅgītīti vuttā nidadāti desanaṃ desakālādivasena aviditaṃ viditaṃ katvā nidassetīti nidānaṃ tattha kosallatthaṃ
veneyyānaṃ maggaphaluppattihetubhūtāva kiriyā nippariyāyena buddhakiccanti āha dhammacakkappavattanañhi ādiṃ katvāti tattha satipaṭṭhānādidhammo eva pavattanaṭṭhena cakkanti dhammacakkaṃ cakkanti vā āṇā taṃ dhammato anapetattā dhammacakkaṃ dhammena ñāyena cakkantipi dhammacakkaṃ katabuddhakicceti niṭṭhitabuddhakicce bhagavati lokanātheti sambandho kusinārāyanti samīpatthe etaṃ bhummavacanaṃ upavattane mallānaṃ sālavaneti tassa nagarassa upavattanabhūtaṃ mallarājūnaṃ sālavanuyyānaṃ dasseti tattha nagaraṃ pavisantā uyyānato upecca vattanti gacchanti etenāti upavattananti uyyānassa ca nagarassa ca majjhe sālavanaṃ vuccati kusinārāya hi dakkhiṇapacchimadisāya taṃ uyyānaṃ hoti tato uyyānato sālavanarājivirājito maggo pācīnābhimukho gantvā nagarassa dakkhiṇadvārābhimukho uttarena nivatto tena maggena manussā nagaraṃ pavisanti tasmā taṃ upavattananti vuccati tattha kira upavattane aññamaññasaṃsaṭṭhaviṭapānaṃ sampannachāyānaṃ sālapantīnamantare bhagavato parinibbānamañco paññatto taṃ sandhāya vuttaṃ yamakasālānamantareti upādīyati kammakilesehīti upādi vipākakkhandhā kaṭattā ca rūpaṃ tadeva kammakilesehi sammā appahīnatāya seso natthi ettha upādisesoti anupādisesā nibbānadhātu tāya itthambhūtalakkhaṇe  cāyaṃ karaṇaniddeso parinibbāneti nimittatthe bhummaṃ parinibbānahetu tasmiṃ ṭhāne sannipatitānanti attho saṅghassa thero jeṭṭho saṅghatthero ettha ca saṅghasaddassa bhikkhusatasahassasaddasāpekkhattepi gamakattā therasaddena samāso yathā devadattassa garukulanti āyasmā mahākassapo dhammavinayasaṅgāyanatthaṃ bhikkhūnaṃ ussāhaṃ janesīti sambandho
tathā ussāhaṃ jananassa kāraṇamāha sattāhaparinibbutetiādi satta ahāni samāhaṭāni sattāhaṃ sattāhaṃ parinibbutassa assāti sattāhaparinibbuto sattāhaparinibbute subhaddena vuḍḍhapabbajitena vuttavacanamanussarantoti sambandho alaṃ āvusotiādinā tena vuttavacanaṃ dasseti tattha alanti paṭikkhepavacanaṃ tena mahāsamaṇenāti nissakke karaṇavacanaṃ tato mahāsamaṇato suṭṭhu muttā mayanti attho upaddutā ca homa tadāti adhippāyo homāti vā atītatthe vattamānavacanaṃ ahumhāti attho ṭhānaṃ kho panetaṃ vijjatīti tiṭṭhati ettha phalaṃ tadāyattavuttitāyāti ṭhānaṃ hetu khoti avadhāraṇe etaṃ kāraṇaṃ vijjateva no na vijjatīti attho kiṃ taṃ kāraṇanti āha yaṃ pāpabhikkhūtiādi ettha yanti nipātamattaṃ kāraṇaniddeso vā yena kāraṇena antaradhāpeyyuṃ tadetaṃ kāraṇaṃ vijjatīti attho atīto atikkanto satthā ettha etassāti vā atītasatthukaṃ pāvacanaṃ padhānaṃ vacanaṃ pāvacanaṃ dhammavinayanti vuttaṃ hoti pakkhaṃ labhitvāti alajjīpakkhaṃ labhitvā na cirassevāti na cireneva yāva ca dhammavinayo tiṭṭhatīti yattakaṃ kālaṃ dhammo ca vinayo ca lajjīpuggalesu tiṭṭhati
vuttañhetaṃ bhagavatāti parinibbānamañce nipannena bhagavatā vuttanti attho desito paññattoti suttābhidhammapiṭakasaṅgahitassa dhammassa ceva vinayapiṭakasaṅgahitassa vinayassa ca atisajjanaṃ pabodhanaṃ desanā tasseva pakārato ñāpanaṃ asaṅkarato ṭhapanaṃ paññāpanaṃ so vo mamaccayena satthāti so dhammavinayo tumhākaṃ mamaccayena satthā mayi parinibbute satthukiccaṃ sādhessati sāsananti pariyattipaṭipattipaṭivedhavasena tividhaṃ sāsanaṃ nippariyāyato pana sattattiṃsa bodhipakkhiyadhammā addhaniyanti addhānakkhamaṃ tadeva ciraṭṭhitikaṃ assa bhaveyyāti sambandho
idāni  sammāsambuddhena attano kataṃ anuggahavisesaṃ vibhāvento āha yañcāhaṃ bhagavatātiādi tattha yañcāhanti etassa anuggahitoti etena sambandho tattha yanti yasmā yena kāraṇenāti vuttaṃ hoti kiriyāparāmasanaṃ vā etaṃ tena anuggahitoti ettha anuggahaṇaṃ parāmasati dhāressasītiādikaṃ bhagavatā mahākassapattherena saddhiṃ cīvaraparivattanaṃ kātukāmena vuttavacanaṃ dhāressasi pana me tvaṃ kassapāti kassapa tvaṃ imāni paribhogajiṇṇāni paṃsukūlāni pārupituṃ sakkhissasīti vadati tañca kho na kāyabalaṃ sandhāya paṭipattipūraṇaṃ pana sandhāya evamāha sāṇāni paṃsukūlānīti matakaḷevaraṃ paliveṭhetvā chaḍḍitāni tumbamatte kimayo papphoṭetvā gahitāni sāṇavākamayāni paṃsukūlacīvarāni rathikādīnaṃ yattha katthaci paṃsūnaṃ upari ṭhitattā abbhuggataṭṭhena tesu kūlamivāti paṃsukūlaṃ atha vā paṃsu viya kucchitabhāvaṃ ulati gacchatīti paṃsukūlanti paṃsukūlasaddassa attho daṭṭhabbo nibbasanānīti niṭṭhitavasanakiccāni paribhogajiṇṇānīti attho ekameva taṃ cīvaraṃ anekāvayavattā bahuvacanaṃ kataṃ sādhāraṇaparibhogenāti attanā samānaparibhogena sādhāraṇaparibhogena ca samasamaṭṭhapanena ca anuggahitoti sambandho
idāni  navānupubbavihārachaḷabhiññāppabhede uttarimanussadhamme attanā samasamaṭṭhapanatthāya bhagavatā vuttaṃ kassapasaṃyutte  āgataṃ pāḷiṃ peyyālamukhena ādiggahaṇena ca saṅkhipitvā dassento āha ahaṃ bhikkhavetiādi tattha yāvade ākaṅkhāmīti yāvadeva ākaṅkhāmi yattakaṃ kālaṃ icchāmīti attho yāvadevātipi pāṭho navānupubbavihārachaḷabhiññāppabhedeti ettha navānupubbavihāro nāma anupaṭipāṭiyā samāpajjitabbabhāvato evaṃsaññitā nirodhasamāpattiyā saha aṭṭha rūpārūpasamāpattiyo chaḷabhiññā nāma āsavakkhayañāṇena saddhiṃ pañcābhiññāyo attanā samasamaṭṭhapanenāti ahaṃ yattakaṃ kālaṃ yattake samāpattivihāre abhiññāyo ca vaḷañjemi tathā kassapopīti evaṃ yathāvuttauttarimanussadhamme attanā samasamaṃ katvā ṭhapanena idañca uttarimanussadhammasāmaññena therassa pasaṃsāmattena vuttaṃ na  bhagavatā saddhiṃ sabbathā samatāya bhagavato hi guṇavisesaṃ upādāya sāvakā paccekabuddhā ca kalampi kalabhāgampi na upenti tassa kimaññaṃ āṇaṇyaṃ bhavissati aññatra dhammavinayasaṅgāyanāti adhippāyo tattha tassāti tassa anuggahassa tassa meti vā attho gahetabbo potthakesu hi kesuci tassa meti pāṭho dissati āṇaṇyaṃ aṇaṇabhāvo sakakavacaissariyānuppadānenāti ettha cīvarassa nidassanavasena kavacasseva gahaṇaṃ kataṃ samāpattiyā nidassanavasena issariyaṃ gahitaṃ
idāni yathāvuttamatthaṃ pāḷiyā vibhāvento āha yathāhātiādi tattha ekamidāhanti ettha idanti nipātamattaṃ ekaṃ samayanti ekasmiṃ samayeti attho pāvāyāti pāvānagarato addhānamaggappaṭipannoti dīghamaggappaṭipanno dīghapariyāyo hettha addhānasaddo sabbaṃ subhaddakaṇḍaṃ vitthārato veditabbanti pañcasatikakkhandhake āgataṃ subhaddakaṇḍaṃ idha ānetvā vitthāretabbaṃ
tato paranti subhaddakaṇḍato paraṃ sabbaṃ subhaddakaṇḍaṃ vitthārato veditabbanti iminā yaṃ na icchissāma na taṃ karissāmāti etaṃ pariyantaṃ subhaddakaṇḍapāḷiṃ dassetvā idāni avasesaṃ ussāhajananappakārappavattaṃ pāḷimeva dassento handa mayaṃ āvusotiādimāha tattha pure adhammo dippatīti ettha adhammo nāma dasakusalakammapathapaṭipakkhabhūto adhammoti sāratthadīpaniyaṃ  vuttaṃ dhammasaṅgahaṇatthaṃ ussāhajananappasaṅgattā pana dhammavinayānaṃ asaṅgāyanahetudosagaṇo sambhavati so eva ettha adhammo dippati tappaṭipakkho dhammo ca paṭibāhīyatīti vattabbaṃ api ca adhammavādino balavanto honti dhammavādino dubbalā hontīti vuccamānattā yena adhammena te subhaddavajjiputtakādayo adhammavādino yena ca dhammena itare dhammavādinova honti teyeva idha adhammo  dhammoti ca vattabbā tasmā sīlavipattiādihetuko pāpicchatādidosagaṇo adhammo tappaṭipakkho sīlasampadādihetuko appicchatādiguṇasamūho dhammoti ca gahetabbaṃ pure dippatīti api nāma dippati atha vā yāva adhammo dhammaṃ paṭibāhituṃ samattho hoti tato puretaramevāti  attho dippatīti dippissati puresaddayogena hi anāgatatthe ayaṃ vattamānappayogo yathā purā vassati devoti avinayoti pahānavinayādīnaṃ paṭipakkhabhūto avinayo
tena hīti uyyojanatthe nipāto sakalanavaṅgasatthusāsanapariyattidhareti sakalaṃ suttageyyādinavaṅgaṃ ettha etassa vā atthīti sakalanavaṅgaṃ satthusāsanaṃ atthakāmena pariyāpuṇitabbato diṭṭhadhammikādipurisatthapariyattibhāvato ca pariyattīti tīṇi piṭakāni vuccanti taṃ sakalanavaṅgasatthusāsanasaṅkhātaṃ pariyattiṃ dhārentīti sakalanavaṅgasatthusāsanapaayattidharā tādiseti attho samathabhāvanāsinehābhāvena sukkhā lūkhā asiniddhā vipassanā etesanti sukkhavipassakā tipiṭakasabbapariyattippabhedadhareti tiṇṇaṃ piṭakānaṃ samāhāro tipiṭakaṃ tadeva navaṅgādivasena anekabhedabhinnaṃ sabbaṃ pariyattippabhedaṃ dhārentīti tipiṭakasabbapariyattippabhedadharā
kissa panāti kasmā pana sikkhatīti sekkho tamevāha sakaraṇīyoti uparimaggattayakiccassa apariyositattā sakiccoti attho assāti anena bahukārattāti bahupakārattā assāti bhaveyya ativiya vissatthoti ativiya vissāsiko nanti ānandattheraṃ ovadatīti sambandho ānandattherassa kadāci asaññatāya navakāya saddhivihārikaparisāya janapadacārikācaraṇaṃ tesañca saddhivihārikānaṃ ekakkhaṇe uppabbajjanañca paṭicca mahākassapatthero taṃ niggaṇhanto evamāha na vāyaṃ kumārako mattamaññāsīti ettha ca vāsaddo padapūraṇo ayaṃ kumāro attano pamāṇaṃ na paṭijānātīti theraṃ tajjento āha tatrāti evaṃ sati
kiñcāpi sekkhoti idaṃ na sekkhānaṃ agatigamanasabbhāvena vuttaṃ asekkhānaññeva pana uccinitvā gahitattāti daṭṭhabbaṃ tasmā kiñcāpi sekkho tathāpi thero āyasmantampi ānandaṃ uccinatūti evamettha sambandho veditabbo na pana kiñcāpi sekkho tathāpi abhabbo agatiṃ gantunti yojetabbaṃ abhabbotiādi panassa sabhāvakathanaṃ tattha chandāti chandena sinehena agatiṃ gantunti akattabbaṃ kātuṃ pariyattoti adhīto uggahito
rājagahaṃkho mahāgocaranti ettha gāvo caranti etthāti gocaro gunnaṃ gocaraṭṭhānaṃ gocaro viyāti gocaro bhikkhācaraṇaṭṭhānaṃ so mahanto assāti mahāgocaraṃ rājagahaṃ ukkoṭeyyāti nivāreyya
sattasu sādhukīḷanadivasesūti ettha saṃvegavatthuṃ kittetvā kittetvā sādhukaṃ eva pūjāvasena kīḷanato sādhukīḷanaṃ upakaṭṭhāti āsannā vassaṃ upaneti upagacchati etthāti vassūpanāyikā
tatra sudanti tassaṃ sāvatthiyaṃ sudanti nipātamattaṃ ussannadhātukanti upacitapittasemhādidhātukaṃ samassāsetunti santappetuṃ dutiyadivaseti jetavanavihāraṃ paviṭṭhadivasato dutiyadivaseti vadanti viriccati etenāti virecanaṃ osadhaparibhāvitaṃ khīrameva virecananti khīravirecanaṃ yaṃ sandhāyāti yaṃ bhesajjapānaṃ sandhāya vuttaṃ bhesajjamattāti appamattakaṃ bhesajjaṃ appattho hi ayaṃ mattāsaddo mattā sukhapariccāgātiādīsu  viya
khaṇḍaphullappaṭisaṅkharaṇanti ettha khaṇḍanti chinnaṃ phullanti bhinnaṃ tesaṃ paṭisaṅkharaṇaṃ abhinavakaraṇaṃ
paricchedavasena vediyati dissatīti pariveṇaṃ tatthāti tesu vihāresu khaṇḍaphullappaṭisaṅkharaṇanti sambandho paṭhamaṃ māsanti vassānassa paṭhamaṃ māsaṃ accantasaṃyoge cetaṃ upayogavacanaṃ senāsanavattānaṃ bahūnaṃ paññattattā senāsanakkhandhake  senāsanapaṭibaddhānaṃ bahūnaṃ kammānaṃ vihitattā bhagavatā vaṇṇitanti vuttaṃ
dutiyadivaseti khaṇḍaphullappaṭisaṅkharaṇaṃ karomāti cintitadivasato dutiyadivase vassūpanāyikadivaseyeva te evaṃ cintesuṃ siriyā niketanamivāti siriyā nivāsanaṭṭhānaṃ viya ekasmiṃ pānīyatitthe sannipatantā pakkhino viya sabbesaṃ janānaṃ cakkhūni maṇḍapeyeva nipatantīti vuttaṃ ekanipātatitthamiva ca devamanussanayanavihaṅgānanti lokarāmaṇeyyakanti loke ramaṇīyabhāvaṃ ramaṇaṃ arahatīti vā lokarāmaṇeyyakaṃ  daṭṭhabbasāramaṇḍanti daṭṭhabbesu sāraṃ daṭṭhabbasāraṃ tato vippasannanti daṭṭhabbasāramaṇḍaṃ atha vā daṭṭhabbo sārabhūto visiṭṭhataro maṇḍo  maṇḍanaṃ alaṅkāro etassāti daṭṭhabbasāramaṇḍo maṇḍapo maṇḍaṃ sūriyarasmiṃ pāti nivāretīti maṇḍapo vividhāni kusumadāmāni ceva muttolambakāni ca viniggalantaṃ vamentaṃ nikkhāmentamiva cāru sobhanaṃ vitānaṃ etthāti vividhakusumadāmolambakaviniggalantacāruvitāno nānāpupphūpahāravicittasupariniṭṭhitabhūmikammattā eva ratanavicittamaṇikoṭṭimatalamivāti vuttaṃ ettha ca maṇiyo koṭṭetvā katatalaṃ maṇikoṭṭimatalaṃ nāma tamivāti vuttaṃ hoti āsanārahanti nisīdanārahaṃ dantakhacitanti dantehi khacitaṃ
āvajjesīti upanāmesi anupādāyāti taṇhādiṭṭhivasena kañci dhammaṃ aggahetvā kathādosoti kathāya asaccaṃ nāma natthi
yathāvuḍḍhanti vuḍḍhapaṭipāṭiṃ anatikkamitvā eketi majjhimabhāṇakānaṃyeva eke pubbe vuttampi hi sabbaṃ majjhimabhāṇakā vadantiyevāti veditabbaṃ dīghabhāṇakā pana padasāva thero sannipātamāgatoti vadanti tesu keci ākāsenāti te sabbepi tathā tathā āgatadivasānampi atthitāya ekamekaṃ gahetvā tathā tathā vadiṃsūti vadanti
kaṃ dhuraṃ katvāti kaṃ jeṭṭhakaṃ katvā bījaniṃ gahetvāti ettha bījanīgahaṇaṃ parisāya dhammakathikānaṃ hatthakukkuccavinodanamukhavikārapaṭicchādanatthaṃ dhammatāvasena āciṇṇanti veditabbaṃ teneva hi accantasaññatappattā buddhāpi sāvakāpi dhammakathikānaṃ dhammatādassanatthameva cittabījaniṃ gaṇhanti paṭhamaṃ āvuso upāli pārājikaṃ kattha paññattanti ettha kathaṃ saṅgītiyā pubbe paṭhamabhāvo siddhoti pātimokkhuddesānukkamādinā pubbe paṭhamabhāvassa siddhattā yebhuyyena hi tīṇi piṭakāni bhagavato dharamānakāleyeva iminā anukkamena sajjhāyitāni teneva kamena pacchāpi saṅgītāni visesato vinayābhidhammapiṭakānīti daṭṭhabbaṃ kismiṃ vatthusminti nimittatthe bhummaṃ antarā ca bhante rājagahaṃ antarā ca nāḷandanti rājagahassa ca nāḷandāya ca antarā vivare majjheti attho antarāsaddena pana yuttattā  upayogavacanaṃ kataṃ rājāgāraketi rañño kīḷanatthāya kate agārake ambalaṭṭhikāyanti rañño evaṃnāmakaṃ uyyānaṃ kena saddhinti idha kasmā vuttanti yasmā panetaṃ na bhagavatā eva vuttaṃ raññāpi kiñci kiñci vuttamatthi tasmā kamārabbhāti avatvā evaṃ vuttanti daṭṭhabbaṃ vedehiputtenāti ayaṃ kosalarañño dhītāya putto na videharañño dhītāya yasmā mātā panassa paṇḍitā tasmā sā vedena ñāṇena īhati ghaṭati vāyamatīti vedehīti pākaṭanāmā jātāti veditabbā
evaṃ  nimittapayojanakāladesadesakakārakakaraṇappakārehi paṭhamamahāsaṅgītiṃ dassetvā idāni tattha vavatthāpitesu dhammavinayesu nānappakārakosallatthaṃ ekavidhādibhede dassetuṃ tadetaṃ sabbampītiādimāha tattha anuttaraṃ sammāsambodhinti ettha anāvaraṇañāṇapadaṭṭhānaṃ maggañāṇaṃ maggañāṇapadaṭṭhānañca anāvaraṇañāṇaṃ sammāsambodhīti vuccati paccavekkhantena vāti udānādivasena pavattadhammaṃ sandhāyāha vimuttirasanti arahattaphalassādaṃ vimuttisampattikaṃ vā aggaphalanipphādanato vimuttikiccaṃ vā kilesānaṃ accantavimuttisampādanato avasesaṃ buddhavacanaṃ dhammoti ettha yadipi dhammo eva vinayopi pariyattiyādibhāvato tathāpi vinayasaddasannidhānena bhinnādhikaraṇabhāvena payutto dhammasaddo vinayatantivirahitaṃ tantiṃ dīpeti yathā puññañāṇasambhāro gobalibaddantiādi
anekajātisaṃsāranti imissā gāthāya ayaṃ saṅkhepattho  ahaṃ imassa attabhāvagehassa kārakaṃ taṇhāvaḍḍhakiṃ gavesanto yena ñāṇena taṃ daṭṭhuṃ sakkā taṃ bodhiñāṇaṃ anibbisaṃ alabhanto eva abhinīhārato pabhuti ettakaṃ kālaṃ anekajātisatasahassasaṅkhyaṃ imaṃ saṃsāravaṭṭaṃ sandhāvissaṃ saṃsariṃ yasmā jarābyādhimaraṇamissatāya jāti nāmesā punappunaṃ upagantuṃ dukkhā na ca sā tasmiṃ adiṭṭhe nivattati tasmā taṃ gavesanto sandhāvissanti attho diṭṭhosīti idāni mayā sabbaññutaññāṇaṃ paṭivijjhantena diṭṭho asi puna gehanti puna imaṃ attabhāvasaṅkhātaṃ mama gehaṃ na kāhasīti na karissasi kāraṇamāha sabbā tetiādi tava sabbā avasesakilesaphāsukā mayā bhaggā imassa tayā katassa attabhāvagehassa avijjāsaṅkhātaṃ kūṭaṃ kaṇṇikamaṇḍalaṃ visaṅkhataṃ viddhaṃsitaṃ visaṅkhāraṃ nibbānaṃ ārammaṇakaraṇavasena gataṃ mama cittaṃ ahañca taṇhānaṃ khayasaṅkhātaṃ arahattamaggaphalaṃ ajjhagā pattosmīti attho keci pana visaṅkhāragataṃ cittameva taṇhānaṃ khayaṃ ajjhagāti evampi atthaṃ vadanti
kecīti khandhakabhāṇakā pāṭipadadivaseti idaṃ paccavekkhantassa uppannāti etena sambandhitabbaṃ na sabbaññubhāvappattassāti etena somanassamayañāṇenāti somanassasampayuttañāṇena āmantayāmīti nivedayāmi bodhemīti attho antareti antarāḷe vemajjheti attho
suttantapiṭakanti yathā kammameva kammantaṃ evaṃ suttameva suttantanti veditabbaṃ asaṅgītanti saṅgītikkhandhaka  kathāvatthuppakaraṇādikaṃ soḷasahi vārehi  upalakkhitattā soḷasa parivārāti vuttaṃ tathā hi parivārapāḷiyaṃ  paṭhamaṃ pārājikaṃ kattha paññattantiādinā vuttaṃ paññattivāro kathāpattivāro vipattivāro saṅgahavāro samuṭṭhānavāro adhikaraṇavāro samathavāro samuccayavāroti ime aṭṭha vārā tadanantaraṃ methunaṃ dhammaṃ paṭisevanapaccayā pārājikaṃ kattha paññattanti  evaṃ paccayamattavisesena puna vuttā teyeva aṭṭha vārā cāti imesaṃ soḷasannaṃ vārānaṃ vasena bhikkhuvibhaṅgassa ca bhikkhunīvibhaṅgassa ca pakāsitattā soḷasahi vārehi upalakkhito parivāro soḷasaparivāroti vuttoti veditabbo
daḷhīkammasithilakaraṇappayojanāti idaṃ lokavajjapaṇṇattivajjesu yathākkamaṃ yojetabbaṃ saññamavelaṃ abhibhavitvā pavatto ācāro ajjhācāro vītikkamo tenāti vividhanayattādihetunā etanti vividhavisesanayattātiādigāthāvacanaṃ etassāti vinayassa
itaraṃ panāti suttaṃ attatthaparatthādibhedeti ettha ādisaddena diṭṭhadhammikasamparāyikatthe lokiyalokuttarādiatthe ca saṅgaṇhāti veneyajjhāsayānulomena vuttattāti vinayaṃ viya issarabhāvato āṇāpatiṭṭhāpanavasena adesetvā veneyyānaṃ ajjhāsayānulomena caritānurūpaṃ vuttattā anupubbasikkhādivasena adesetvā veneyyānaṃ  kālantare abhinibbattiṃ dassento āha sassamiva phalanti upāyasamaṅgīnaṃyeva nippajjanabhāvaṃ dassento dhenu viya khīranti āha na hi dhenuṃ visāṇādīsu akāle vā avijātaṃ vā dohanto khīraṃ paṭilabhati
yanti yasmā etthāti abhidhamme abhidhammeti supinantena sukkavissaṭṭhiyā anāpattibhāvepi akusalacetanā upalabbhatītiādinā vinayapaññattiyā saṅkaravirahite dhamme pubbāparavirodhābhāvato saṅkaravirahite dhammetipi vadanti ārammaṇādīhīti ārammaṇasampayuttakammadvārapaṭipadādīhi lakkhaṇīyattāti sañjānitabbattā yaṃ panettha avisiṭṭhanti ettha vinayapiṭakantiādīsu tīsu saddesu yaṃ avisiṭṭhaṃ samānaṃ taṃ piṭakasaddanti attho mā piṭakasampadānenāti pāḷisampadānavasena mā gaṇhitthāti vuttaṃ hoti yathāvuttenāti evaṃ duvidhatthenātiādinā vuttappakārena
desanāsāsanakathābhedanti ettha desanābhedaṃ sāsanabhedaṃ kathābhedanti bhedasaddo paccekaṃ yojetabbo bhedanti ca nānattanti attho tesūti piṭakesu sikkhā ca pahānāni ca gambhīrabhāvo  ca sikkhāpahānagambhīrabhāvo tañca yathārahaṃ paridīpayeti attho pariyattibhedanti pariyāpuṇanabhedaṃ vibhāvayeti sambandho yahiṃ yasmiṃ vinayādike yaṃ sampattiñca vipattiñca yathā pāpuṇāti tampi sabbaṃ vibhāvayeti sambandho atha vā yaṃ pariyattibhedaṃ sampattiṃ vipattiñca yahiṃ yathā pāpuṇāti tampi sabbaṃ vibhāvayeti yojetabbaṃ paridīpanā vibhāvanā cāti heṭṭhā gāthāsu vuttassa anurūpato vuttaṃ atthato pana ekameva
āṇārahenāti āṇaṃ paṇetuṃ arahatīti āṇāraho bhagavā sammāsambuddhattā so hi mahākāruṇikatāya ca aviparītato desakabhāvena pamāṇavacanattā ca āṇaṃ paṇetuṃ arahati vohāraparamatthānampi sambhavato āha āṇābāhullatoti ito paresupi eseva nayo paṭhamanti vinayapiṭakaṃ pacurāparādhā seyyasakattherādayo te hi dosabāhullato pacurāparādhāti vuttā  pacuro bahuko bahulo aparādho doso vītikkamo yesante pacurāparādhā anekajjhāsayātiādīsu āsayova ajjhāsayo so ca atthato diṭṭhi ñāṇañca cariyāti rāgacariyādikā cha mūlacariyā atha vā cariyāti caritaṃ taṃ sucaritaduccaritavasena duvidhaṃ adhimutti nāma sattānaṃ pubbaparicayavasena abhiruci sā duvidhā hīnapaṇītabhedena yathānulomanti ajjhāsayādīnaṃ anurūpaṃ yathādhammanti dhammasabhāvānurūpaṃ
saṃvarāsaṃvaroti ettha khuddako mahanto ca saṃvaroti attho vuḍḍhiattho hettha akāro diṭṭhiviniveṭhanāti diṭṭhiyā vimocanaṃ suttantapāḷiyaṃ vivicceva kāmehītiādinā  samādhidesanābāhullato suttantapiṭake adhicittasikkhāti vuttaṃ vītikkamappahānaṃ kilesānanti saṃkilesadhammānaṃ kammakilesānaṃ vā yo kāyavacīdvārehi vītikkamo tassa pahānaṃ anusayavasena santānamanuvattantā kilesā pariyuṭṭhitāpi sīlabhedavasena vītikkamituṃ na labhantīti āha vītikkamapaṭipakkhattā sīlassāti pariyuṭṭhānappahānanti okāsadānavasena citte kusalappavattiṃ pariyādiyitvā samuppattivasena ṭhānaṃ pariyuṭṭhānaṃ tassa pahānaṃ anusayappahānanti ariyamaggena appahīnabhāvena santāne kāraṇalābhe uppajjanārahā thāmagatā kāmarāgādayo satta kilesā santāne anu anu sayanato anusayā nāma tesaṃ pahānaṃ
tadaṅgappahānanti tena tena dānasīlādikusalaṅgena tassa tassa akusalaṅgassa pahānaṃ tadaṅgappahānaṃ duccaritasaṃkilesassa pahānanti kāyavacīduccaritameva yattha uppajjati taṃ santānaṃ sammā  kileseti upatāpetīti saṃkileso tassa tadaṅgavasena pahānaṃ samādhissa kāmacchandapaṭipakkhattā suttantapiṭake taṇhāsaṃkilesassa pahānaṃ vuttaṃ attādisuññasabhāvadhammappakāsanato abhidhammapiṭake diṭṭhisaṃkilesassa pahānaṃ vuttaṃ
ekamekasmiñcetthāti ettha etesu tīsu piṭakesu ekekasmiṃ piṭaketi attho dhammoti pāḷīti ettha dhammassa sīlādivisiṭṭhatthayogato buddhānaṃ sabhāvaniruttibhāvato ca pakaṭṭhānaṃ ukkaṭṭhānaṃ vacanappabandhānaṃ  āḷi pantīti pāḷi pariyattidhammo sammutiparamatthabhedassa atthassa anurūpavācakabhāvena paramatthasaddesu ekantena bhagavatā manasā vavatthāpito nāmapaññattippabandho pāḷidhammo nāma desanāya dhammassa ca ko visesoti ce yathāvuttanayena manasā vavatthāpitadhammassa paresaṃ bodhanabhāvena atisajjanā vācāya pakāsanā desanāti veditabbā tenāha  desanāti tassā manasā vavatthāpitāya pāḷiyā desanāti tadubhayampi pana paramatthato saddo eva paramatthavinimuttāya sammutiyā abhāvā imameva nayaṃ gahetvā keci ācariyā dhammo ca desanā ca paramatthato saddo evāti voharanti tepi anupavajjāyeva yathā kāmāvacarapaṭisandhivipākā parittārammaṇāti vuccanti evaṃsampadamidaṃ daṭṭhabbaṃ na hi kāmāvacarapaṭisandhivipākā nibbattitaparamatthavisayāyevāti sakkā vattuṃ itthipurisādiākāraparivitakkapubbakānaṃ rāgādiakusalānaṃ mettādikusalānañca ārammaṇaṃ gahetvāpi samuppajjanato paramatthadhammamūlakattā panassa parikappassa paramatthavisayatā sakkā paññapetuṃ evamidhāpīti daṭṭhabbaṃ tīsupi cetesu ete dhammatthadesanāpaṭivedhā gambhīrāti sambandho ettha ca piṭakāvayavānaṃ dhammādīnaṃ vuccamāno gambhīrabhāvo taṃsamudāyassa piṭakassāpi vutto yevāti daṭṭhabbo dukkhena ogayhanti dukkho vā ogāho ogāhanaṃ antopavisanametesūti dukkhogāhā etthāti etesu piṭakesu niddhāraṇe cetaṃ bhummavacanaṃ
hetuno phalaṃ hetuphalaṃ dhammābhilāpoti atthabyañjanako aviparītābhilāpo visayato asammohato cāti lokiyalokuttarānaṃ yathākkamaṃ avabodhappakāradassanaṃ etassa avabodhoti iminā sambandho lokiyo hi dhammatthādiṃ ālambitvāva pavattanato visayato avabodhoti vuccati lokuttaro pana nibbānārammaṇatāya taṃ anālambamānopi tabbisayamohaviddhaṃsanena dhammādīsu pavattanato asammohato avabodhoti vuccati atthānurūpaṃ dhammesūti kāriyānurūpaṃ kāraṇesūti attho paññattipathānurūpaṃ paññattīsūti chabbidhanāmapaññattiyā patho paññattipatho tassa anurūpaṃ paññattīsūti attho
dhammajātanti  kāraṇappabhedo kāraṇameva vā atthajātanti kāriyappabhedo kāriyameva vā yā cāyaṃ desanāti sambandho yo cetthāti etāsu dhammatthadesanāsu yo paṭivedhoti attho etthāti etesu tīsu piṭakesu
alagaddūpamāti ettha alagaddasaddena alagaddaggahaṇaṃ vuccati vīṇāvādanaṃ vīṇātiādīsu viya gahaṇañcettha yathā ḍaṃsati tathā duggahaṇaṃ daṭṭhabbaṃ itaraggahaṇe virodhābhāvā tasmā alagaddassa gahaṇaṃ upamā etissāti alagaddūpamā alagaddoti cettha āsiviso vuccati so hi alaṃ pariyatto jīvitaharaṇasamattho vā visasaṅkhāto gado assāti alaṃgadoti vattabbe alagaddoti vuccati
vaṭṭato nissaraṇaṃ attho payojanaṃ etissāti nissaraṇatthā bhaṇḍāgāriko viyāti bhaṇḍāgāriko dhammaratanānupālako tassa atthanirapekkhassa pariyatti bhaṇḍāgārikapariyatti duggahitānīti duṭṭhu gahitāni tenāha upārambhādihetu pariyāpuṭāti ettha ca upārambho nāma pariyattiṃ nissāya paravambhanaṃ ādisaddena itivādappamokkhalābhasakkārādiṃ saṅgaṇhāti yaṃ sandhāyāti yaṃ pariyattiduggahaṇaṃ sandhāya vuttanti alagaddūpamasutte  vuttaṃ tañcassa atthaṃ nānubhontīti tañca assa dhammassa sīlaparipūraṇādisaṅkhātaṃ atthaṃ ete duggahitagāhino nānubhonti na vindanti paṭividdhākuppoti paṭividdhaarahattaphalo
idāni tīsu piṭakesu yathārahaṃ sampattivipattiyo niddhāretvā dassento āha vinaye panātiādi tattha tāsaṃyevāti avadhāraṇaṃ chaḷabhiññācatupaṭisambhidānaṃ vinaye pabhedavacanābhāvaṃ sandhāya vuttaṃ verañjakaṇḍe  hi tisso vijjāva vibhattā dutiye tāsaṃyevāti avadhāraṇaṃ catasso paṭisambhidā apekkhitvā kataṃ tissannampi vijjānaṃ chasu abhiññāsu antopaviṭṭhattā tāsañcāti ettha casaddena sesānampi tattha atthibhāvaṃ dīpeti abhidhammapiṭake hi tisso vijjā cha abhiññā catasso paṭisambhidā ca vuttā eva paṭisambhidānaṃ tattheva sammā vibhattabhāvaṃ dīpetuṃ tatthevāti avadhāraṇaṃ kataṃ upādinnaphassoti maggena maggapaṭipādanaphasso tesanti tesaṃ piṭakānaṃ etanti etaṃ buddhavacanaṃ
catuttiṃsevasuttantāti gāthāya ayamatthayojanā  yassa nikāyassa suttagaṇanato catuttiṃseva suttantā vaggasaṅgahavasena tayo vaggā yassa saṅgahassāti tivaggo saṅgaho esa paṭhamo nikāyo idha dīghanikāyoti anulomikoti apaccanīko atthānulomanato anvatthanāmoti  vuttaṃ hoti ekanikāyampīti ekasamūhampi evaṃ cittanti evaṃ vicittaṃ yathayidanti yathā ime poṇikacikkhallikā khattiyā tesaṃ nivāso poṇikanikāyo cikkhallikanikāyoti vuccati pañcadasavaggapariggahoti pañcadasahi vaggehi pariggahito suttantānaṃ sahassāni satta suttasatāni cāti pāṭhe suttantānaṃ sattasahassāni satta suttasatāni cāti yojetabbaṃ katthaci pana satta suttasahassāni satta suttasatāni cāti pāṭho pubbe nidassitāti suttantapiṭakaniddese nidassitā
vedanti ñāṇaṃ tuṭṭhinti pītiṃ dhammakkhandhavasenāti dhammarāsivasena dvāsītisahassāni buddhato gaṇhinti sambandho dve sahassāni bhikkhutoti dhammasenāpatiādīnaṃ bhikkhūnaṃ santikā tehiyeva desitāni dve sahassāni gaṇhiṃ meti mama hadaye iti ānandatthero attānaṃ niddisati ye dhammā mama hadaye pavattino te caturāsītisahassānīti yojanā idañca bhagavato dharamānakāle uggahitadhammakkhandhavasena vuttaṃ parinibbute pana bhagavati ānandattherena desitānaṃ subhasutta gopakamoggallānasuttānaṃ  tatiyasaṅgītiyaṃ moggaliputtatissattherena kathitakathāvatthuppakaraṇassa ca vasena dhammakkhandhānaṃ caturāsītisahassatopi adhikatā veditabbā
ekānusandhikaṃ suttanti satipaṭṭhānādi  anekānusandhikanti parinibbānasuttādi  tañhi nānāṭhānesu nānādhammadesanānaṃ vasena pavattaṃ tikadukabhājanaṃ dhammasaṅgaṇiyaṃ nikkhepakaṇḍa aṭṭhakathākaṇḍavasena  gahetabbaṃ cittavārabhājananti idaṃ cittuppādakaṇḍavasena  vuttaṃ atthi vatthūtiādīsu vatthu nāma sudinnakaṇḍādi  mātikāti sikkhāpadaṃ antarāpattīti sikkhāpadantaresu aññasmiṃ vatthusmiṃ paññattā āpatti tikacchedoti tikapācittiyāditikaparicchedo  buddhavacanaṃ saṅgahitanti sambandho assāti buddhavacanassa saṅgītipariyosāne sādhukāraṃ dadamānā viyāti sambandho accharaṃ paharituṃ yuttāni acchariyāni pupphavassacelukkhepādīni yā pañcasatāti ca therikāti ca pavuccati ayaṃ paṭhamamahāsaṅgīti nāmāti sambandho



evaṃ  paṭhamamahāsaṅgītiṃ dassetvā yadatthaṃ sā idha dassitā taṃ nigamanavasena dassento imissātiādimāha tatrāyaṃ ācariyaparamparāti tasmiṃ jambudīpe ayaṃ ācariyānaṃ paveṇī paṭipāṭi vijitāvinoti vijitasabbakilesapaṭipakkhattā vijitavanto jambusirivhayeti jambusadiso sirimanto avhayo nāmaṃ yassa dīpassa tasmiṃ jambudīpeti vuttaṃ hoti mahantena hi jamburukkhena abhilakkhitattā dīpopi jambūti vuccati acchijjamānaṃ avinassamānaṃ katvā vinayavaṃsantiādīhi tīhi vinayapāḷiyeva kathitā pariyāyavacanattā tesaṃ pakataññutanti veyyattiyaṃ paṭubhāvanti vuttaṃ hoti dhuraggāhoti padhānaggāhī sabbesaṃ pāmokkho hutvā gaṇhīti vuttaṃ hoti bhikkhūnaṃ samudāyo samūho bhikkhusamudāyo
yadāti nibbāyiṃsūti sambandho jotayitvā ca sabbadhīti tameva saddhammaṃ sabbattha pakāsayitvā jutimantoti paññājutiyā yuttā tejavanto vā mahānubhāvāti attho nibbāyiṃsūti anupādisesāya nibbānadhātuyā nibbāyiṃsu anālayāti asaṅgā
athāti pacchā yadā parinibbāyiṃsu tato paranti attho kappati siṅgīloṇakappoti ettha kappasaddo vikappattho tena siṅgīloṇavikappopi kappati idampi pakkhantaraṃ kappatīti attho evaṃ sabbattha tattha siṅgena loṇaṃ pariharitvā aloṇakapiṇḍapātena saddhiṃ bhuñjituṃ kappati  sannidhiṃ na karotīti adhippāyo kappati dvaṅgulakappoti dvaṅgulaṃ atikkantāya chāyāya vikāle bhojanaṃ bhuñjituṃ kappatīti attho kappati gāmantarakappoti gāmantaraṃ gamissāmīti pavāritena anatirittabhojanaṃ bhuñjituṃ kappatīti attho kappati āvāsakappoti ekasīmāya nānāsenāsanesu visuṃ visuṃ uposathādīni saṅghakammāni kātuṃ vaṭṭatīti attho kappati anumatikappoti anāgatānaṃ āgatakāle anumatiṃ gahessāmāti tesu anāgatesuyeva vaggena saṅghena kammaṃ katvā pacchā anumatiṃ gahetuṃ kappati vaggakammaṃ na hotīti adhippāyo kappati āciṇṇakappoti ācariyupajjhāyehi āciṇṇo kappatīti attho so pana ekacco kappati dhammiko ekacco na kappati adhammikoti veditabbo kappati amathitakappoti yaṃ khīraṃ khīrabhāvaṃ vijahitaṃ dadhibhāvaṃ asampattaṃ taṃ bhuttāvinā pavāritena anatirittaṃ bhuñjituṃ kappatīti attho kappati jaḷogiṃ pātunti ettha jaḷogīti taruṇasurā yaṃ majjasambhāraṃ ekato kataṃ majjabhāvamasampattaṃ taṃ pātuṃ vaṭṭatīti adhippāyo jātarūparajatanti ettha sarasato vikāraṃ anāpajjitvā sabbadā jātarūpameva hotīti jātaṃ rūpaṃ  etassāti jātarūpaṃ suvaṇṇaṃ dhavalasabhāvatāya rājatīti rajataṃ rūpiyaṃ susunāgaputtoti susunāgassa putto kākaṇḍakaputtoti kākaṇḍakassa brāhmaṇassa putto vajjīsūti janapadanāmattā bahuvacanaṃ kataṃ
tadahuposatheti ettha tadahūti tasmiṃ ahani upavasanti etthāti uposatho upavasantīti ca sīlasamādānena vā anasanādinā vā upetā hutvā vasantīti attho kaṃsapātinti suvaṇṇapātiṃ māsakarūpanti māsako eva sabbaṃ tāva vattabbanti iminā sattasatikakkhandhake  āgatā sabbāpi pāḷi idha ānetvā vattabbāti dasseti saṅgāyitasadisameva saṅgāyiṃsūti sambandho
sā panāyaṃ saṅgītīti sambandho tesūti tesu saṅgītikārakesu theresu vissutā ete saddhivihārikā ñeyyāti sambandho sāṇasambhūtoti sāṇadesavāsī sambhūtatthero dutiyo saṅgahoti sambandhitabbaṃ pannabhārāti patitakkhandhabhārā
abbudanti  upaddavaṃ vadanti bhagavato vacanaṃ thenetvā attano vacanassa dīpanato abbudanti corakammanti eke idanti vakkhamānanidassanaṃ sandissamānā mukhā sammukhā bhāvitamagganti uppāditajjhānaṃ sādhu sappurisāti ettha sādhūti āyācanatthe nipāto taṃ yācāmīti attho haṭṭhapahaṭṭhoti punappunaṃ santuṭṭho udaggudaggoti sarīravikāruppādanapītivasena udaggudaggo pītimā hi puggalo kāyacittānaṃ uggatattā udaggudaggoti vuccati
tena kho pana samayenāti yasmiṃ samaye dutiyaṃ saṅgītiṃ akariṃsu tasmiṃ samayeti attho taṃ adhikaraṇaṃ na sampāpuṇiṃsūti taṃ vajjiputtakehi uppāditaṃ adhikaraṇaṃ vinicchinituṃ na sampāpuṇiṃsu nāgamiṃsu no ahuvatthāti sambandho yāvatāyukaṃ ṭhatvā parinibbutāti sambandho kiṃ pana katvā therā parinibbutāti āha dutiyaṃ saṅgahaṃ katvātiādi aniccatāvasanti aniccatādhīnataṃ jamminti lāmakaṃ durabhisambhavaṃ anabhibhavanīyaṃ atikkamituṃ asakkuṇeyyaṃ aniccataṃ evaṃ ñatvāti sambandho


sattavassānīti accantasaṃyoge upayogavacanaṃ aticchathāti atikkamitvā icchatha ito aññattha gantvā bhikkhaṃ pariyesathāti attho bhattavissaggakaraṇatthāyāti bhattassa ajjhoharaṇakiccatthāya bhuñjanatthāyāti attho soḷasavassoti uddeso kathanaṃ assa atthīti soḷasavassuddesiko soḷasavassikoti attho
tīsu vedesūtiādīsu iruvedayajuvedasāmavedasaṅkhātesu tīsu vedesu tayo eva kira vedā aṭṭhakādīhi dhammikehi isīhi lokassa saggamaggavibhāvanatthāya katā teneva hi te tehi vuccanti āthabbaṇavedo pana pacchā adhammikehi brāhmaṇehi pāṇavadhādiatthāya kato purimesu ca tīsu vedesu teheva dhammikasākhāyo apanetvā yāgavadhādidīpikā adhammikasākhā pakkhittāti veditabbā nighaṇḍūti rukkhādīnaṃ vevacanappakāsakaṃ pariyāyanāmānurūpaṃ satthaṃ tañhi loke nighaṇḍūti  vuccati keṭubhanti kiṭati gameti kiriyādivibhāganti keṭubhaṃ kiriyākappavikappo kavīnaṃ upakārasatthaṃ ettha ca kiriyākappavikappoti vacībhedādilakkhaṇā kiriyā kappīyati vikappīyati etenāti kiriyākappo so pana vaṇṇapadabandhapadatthādivibhāgato bahuvikappoti kiriyākappavikappoti vuccati idañca mūlakiriyākappaganthaṃ sandhāya vuttaṃ saha nighaṇḍunā keṭubhena ca sanighaṇḍukeṭubhā tayo vedā tesu sanighaṇḍukeṭubhesu ṭhānakaraṇādivibhāgato ca nibbacanavibhāgato ca akkharā pabhedīyanti etenāti akkharappabhedo sikkhā ca nirutti ca saha akkharappabhedenāti sākkharappabhedā tesu sākkharappabhedesu āthabbaṇavedaṃ catutthaṃ katvā itiha āsa itiha āsāti īdisavacanapaṭisaṃyutto porāṇakathāsaṅkhāto itihāso pañcamo etesanti itihāsapañcamā tayo vedā tesu itihāsapañcamesu
yassa cittantiādi pañhadvayaṃ khīṇāsavānaṃ cuticittassa uppādakkhaṇaṃ sandhāya vuttaṃ tattha paṭhamapañhe uppajjatīti uppādakkhaṇasamaṅgitāya uppajjati na nirujjhatīti nirodhakkhaṇaṃ appattatāya na nirujjhati tassa cittanti tassa puggalassa taṃ cittaṃ kiṃ nirujjhissati āyatiñca nuppajjissatīti pucchā tassā ca vibhajjabyākaraṇīyatāya evamettha vissajjanaṃ veditabbaṃ arahato pacchimacittassa uppādakkhaṇe tassa cittaṃ uppajjati na nirujjhati āyatiñca nuppajjissati avassameva nirodhakkhaṇaṃ patvā nirujjhissati tato appaṭisandhikattā aññaṃ nuppajjissati ṭhapetvā pana pacchimacittasamaṅgiṃ khīṇāsavaṃ itaresaṃ uppādakkhaṇasamaṅgicittaṃ  uppādakkhaṇasamaṅgitāya uppajjati bhaṅgaṃ appattatāya na nirujjhati bhaṅgaṃ pana patvā nirujjhissateva aññaṃ pana tasmiṃ vā aññasmiṃ vā attabhāve uppajjissati ceva nirujjhissati cāti yassa vā panātiādi dutiyapañhe pana nirujjhissati nuppajjissatīti yassa cittaṃ uppādakkhaṇasamaṅgitāya bhaṅgakkhaṇaṃ patvā nirujjhissati appaṭisandhikatāya nuppajjissati tassa khīṇāsavassa taṃ cittaṃ kiṃ uppajjati na nirujjhatīti pucchā tassā ekaṃsabyākaraṇīyatāya āmantāti vissajjanaṃ veditabbaṃ uddhaṃ vā adho vā harituṃ asakkontoti uparimapade vā heṭṭhimapadaṃ heṭṭhimapade vā uparimapadaṃ atthato samannāharituṃ ghaṭetuṃ pubbenāparaṃ yojetvā atthaṃ paricchindituṃ asakkontoti attho
sotāpannānaṃ  sīlesu paripūrakāritāya samādinnasīlato natthi parihānīti āha abhabbo dāni sāsanato nivattitunti vaḍḍhetvāti uparimaggatthāya kammaṭṭhānaṃ vaḍḍhetvā dante punanti visodhenti etenāti dantaponaṃ vuccati dantakaṭṭhaṃ abhinavānaṃ āgantukānaṃ lajjīsabhāvaṃ khantimettādiguṇasamaṅgitañca katipāhaṃ suṭṭhu vīmaṃsitvāva hatthakammādisampaṭicchanaṃ saṅgahakaraṇañca yuttanti sāmaṇerassa ceva aññesañca bhikkhūnaṃ diṭṭhānugatiṃ āpajjantānaṃ ñāpanatthaṃ thero tassa bhabbarūpataṃ abhiññāya ñatvāpi puna sammajjanādiṃ akāsi tassa cittadamanatthantipi vadanti buddhavacanaṃ paṭṭhapesīti buddhavacanaṃ uggaṇhāpetuṃ ārabhi sakalavinayācārapaṭipatti upasampannānameva vihitāti tappariyāpuṇanamapi tesaññeva anurūpanti āha ṭhapetvā vinayapiṭakanti tassa citte ṭhapitampi buddhavacanaṃ saṅgopanatthāya niyyātitabhāvaṃ dassetuṃ hatthe patiṭṭhāpetvāti vuttaṃ
ekarajjābhisekanti sakalajambudīpe ekādhipaccavasena kariyamānaṃ abhisekaṃ rājiddhiyoti rājānubhāvānugatappabhāvā yatoti yato soḷasaghaṭato devatā eva divase divase āharantīti sambandho devasikanti divase divase agadāmalakanti appakeneva sarīrasodhanādisamatthaṃ sabbadosaharaṃ osadhāmalakaṃ chaddantadahatoti chaddantadahasamīpe ṭhitadevavimānato kapparukkhato vā tattha tādisā kapparukkhavisesā santi tato vā āharantīti attho asuttamayikanti suttehi abaddhaṃ dibbasumanapuppheheva kataṃ sumanapupphapaṭaṃ uṭṭhitassa sālinoti sayaṃjātasālino samudāyāpekkhañcettha ekavacanaṃ sālīnanti attho nava vāhasahassānīti ettha catasso muṭṭhiyo eko kuḍuvo cattāro kuḍuvā eko pattho cattāro patthā eko āḷhako cattāro āḷhakā ekaṃ doṇaṃ cattāri doṇāni ekā mānikā  catasso mānikā ekā khārī vīsati khārikā eko vāho tadeva ekaṃ sakaṭanti suttanipātaṭṭhakathādīsu  vuttaṃ nitthusakaṇe karontīti thusakuṇḍakarahite karonti tena nimmitaṃ buddharūpaṃ passantoti sambandho puññappabhāvanibbattaggahaṇaṃ nāgarājanimmitānaṃ puññappabhāvanibbattehi sadisatāya kataṃ vimalaketumālāti ettha ketumālā nāma sīsato nikkhamitvā uparimuddhani puñjo hutvā dissamānarasmirāsīti vadanti
bāhirakapāsaṇḍanti  bāhirakappaveditaṃ samayavādaṃ pariggaṇhīti vīmaṃsamāno pariggahesi bhaddapīṭhakesūti vettamayapīṭhesu sāroti guṇasāro sīhapañjareti mahāvātapānasamīpe kilesavipphandarahitacittatāya dantaṃ niccaṃ paccupaṭṭhitasatārakkhatāya guttaṃ khuraggeyevāti kesoropanāvasāne ativiya sobhatīti sambandho vāṇijako ahosīti madhuvāṇijako ahosi
pubbe va sannivāsenāti pubbe vā pubbajātiyaṃ vā sahavāsenāti attho paccuppannahitena vāti vattamānabhave hitacaraṇena vā evaṃ imehi dvīhi kāraṇehi taṃ sinehasaṅkhātaṃ pemaṃ jāyate kiṃ viyāti āha uppalaṃ va yathodaketi uppalaṃ vāti rassakato vāsaddo avuttasampiṇḍanattho yathāsaddo upamāyaṃ idaṃ vuttaṃ hoti  yathā uppalañca sesañca padumādi udake jāyamānaṃ dve kāraṇāni nissāya jāyati udakañceva kalalañca evaṃ pemampīti 
dhuvabhattānīti niccabhattāni vajjāvajjanti khuddakaṃ mahantañca vajjaṃ moggaliputtatissattherassa bhāramakāsīti therassa mahānubhāvataṃ tadā sāsanakiccassa nāyakabhāvena saṅghapariṇāyakatañca rañño ñāpetuṃ saṅgho tassa bhāramakāsīti veditabbaṃ na aññesaṃ ajānanatāya sāsanassa dāyādoti sāsanassa abbhantaro ñātako homi na homīti attho ye sāsane pabbajituṃ puttadhītaro pariccajanti te buddhasāsane sālohitañātakā nāma honti sakalasāsanadhāraṇe samatthānaṃ attano orasaputtānaṃ pariccattattā na paccayamattadāyakāti imamatthaṃ sandhāya thero na kho mahārāja ettāvatā sāsanassa dāyādo hotīti āha kathañcarahīti ettha carahīti nipāto akkhantiṃ dīpeti tissakumārassāti rañño ekamātukassa kaniṭṭhassa sakkhasīti sakkhissasi sikkhāya patiṭṭhāpesunti pāṇātipātā veramaṇiādīsu vikālabhojanā veramaṇipariyosānāsu chasu sikkhāsu pāṇātipātā veramaṇiṃ dve  vassāni avītikkamma samādānaṃ samādiyāmītiādinā  samādānavasena sikkhāsammutidānānantaraṃ sikkhāya patiṭṭhāpesuṃ cha vassāni abhisekassa assāti chavassābhiseko
sabbaṃtheravādanti dve saṅgītiyo āruḷhā pāḷi sā hi mahāsaṅghikādibhinnaladdhikāhi vivecetuṃ theravādoti vuttā ayañhi vibhajjavādo mahākassapattherādīhi asaṅkarato rakkhito ānīto cāti theravādoti vuccati satheravādantipi likhanti tattha aṭṭhakathāsu āgatatheravādasahitaṃ sāṭṭhakathaṃ tipiṭakasaṅgahitaṃ buddhavacananti ānetvā yojetabbaṃ tejodhātuṃ samāpajjitvāti tejokasiṇārammaṇaṃ jhānaṃ samāpajjitvā
sabhāyanti nagaramajjhe vinicchayasālāyaṃ diṭṭhigatānīti diṭṭhiyova na kho panetaṃ sakkā imesaṃ majjhe vasantena vūpasametunti tesañhi majjhe vasanto tesuyeva antogadhattā ādeyyavacano na hoti tasmā evaṃ cintesi ahogaṅgapabbatanti evaṃnāmakaṃ pabbataṃ adhogaṅgāpabbatantipi likhanti taṃ na sundaraṃ pañcātapena tappentīti catūsu ṭhānesu aggiṃ jāletvā majjhe ṭhatvā sūriyamaṇḍalaṃ ullokentā sūriyātapena tappenti ādiccaṃ anuparivattantīti udayakālato pabhuti sūriyaṃ olokayamānā yāva atthaṅgamanā sūriyābhimukhāva parivattanti vobhindissāmāti paggaṇhiṃsūti vināsessāmāti ussāhamakaṃsu
vissaṭṭhoti maraṇasaṅkārahito nibbhayoti attho migavaṃ nikkhamitvāti araññe vicaritvā migamāraṇakīḷā migavaṃ taṃ uddissa nikkhamitvā migavadhatthaṃ nikkhamitvāti attho ahināgādito visesanatthaṃ hatthināgenāti vuttaṃ tassa passantassevāti anādare sāmivacanaṃ tasmiṃ passanteyevāti attho ākāse uppatitvāti ettha ayaṃ vikubbaniddhi na hotīti gihissāpi imaṃ iddhiṃ dassesi adhiṭṭhāniddhiyā appaṭikkhittattā pakativaṇṇañhi vijahitvā nāgavaṇṇādidassanaṃ vikubbaniddhi chaṇavesanti ussavavesaṃ padhānagharanti bhāvanānuyogavasena vīriyārambhassa anurūpaṃ vivittasenāsanaṃ sopīti rañño bhāgineyyaṃ sandhāya vuttaṃ
kusalādhippāyoti manāpajjhāsayo dveḷhakajātoti saṃsayamāpanno ekekaṃ bhikkhusahassaparivāranti ettha gaṇhitvā āgacchathāti āṇākārena vuttepi therā bhikkhū sāsanahitattā gatā kappiyasāsanañhetaṃ na gihīnaṃ gihikammapaṭisaṃyuttaṃ thero nāgacchīti kiñcāpi  rājā  pakkosatīti vuttepi dhammakammatthāya āgantuṃ vaṭṭati dvikkhattuṃ pana pesitepi ananurūpā yācanāti nāgato mahānubhāvo thero yathānusiṭṭhaṃ paṭipattiko pamāṇabhūtoti rañño ceva ubhayapakkhikānañca attani bahumānuppādanavasena uddhaṃ kattabbakammasiddhiṃ ākaṅkhanto asāruppavacanalesena nāgacchi ekato saṅghaṭitā nāvā nāvāsaṅghāṭaṃ sāsanapaccatthikānaṃ bahubhāvato āha ārakkhaṃ saṃvidhāyāti yanti yasmā abbāhiṃsūti ākaḍḍhiṃsu bāhiratoti uyyānassa bāhirato passantānaṃ atidukkarabhāvena upaṭṭhānaṃ sandhāya padesapathavīkampanaṃ dukkaranti āha adhiṭṭhāne panettha visuṃ dukkaratā nāma natthi
dīpakatittiroti sākuṇikehi samajātikānaṃ gahaṇatthāya posetvā sikkhetvā pāsaṭṭhāne ṭhapanakatittiro na paṭicca kammaṃ phusatīti gāthāya yadi tava pāpakiriyāya mano nappadussati luddena taṃ nissāya katampi pāpakammaṃ taṃ na phusati pāpakiriyāya hi appossukkassa nirālayassa bhadrassa sato tava taṃ pāpaṃ na upalimpati tava cittaṃ na allīyatīti attho
kiṃ vadati sīlenāti kiṃvādī atha vā ko katamo vādo kiṃvādo so etassa atthīti kiṃvādī attānañca lokañca sassatoti vādo etesanti sassatavādino sattesu saṅkhāresu vā ekaccaṃ sassatanti pavatto vādo ekaccasassato tasmiṃ niyuttā ekaccasassatikā anto ananto antānanto nevanto nānantoti evaṃ antānantaṃ ārabbha pavattā cattāro vādā antānantā tesu niyuttā antānantikā na marati na upacchijjatīti amarā evantipi me no tathātipi me notiādinā  pavattā diṭṭhi ceva vācā ca tassā vikkhepo etesanti amarāvikkhepikā atha vā amarā nāma macchajāti duggahā hoti tassā amarāya viya vikkhepo etesanti amarāvikkhepikā adhicca yadicchakaṃ yaṃ kiñci kāraṇaṃ anapekkhitvā samuppanno attā ca loko cāti vāde niyuttā adhiccasamuppannikā saññī attāti vādo yesante saññīvādā evaṃ asaññīvādā nevasaññīnāsaññīvādāti etthāpi kāyassa bhedā satto ucchijjatīti  evaṃ  ucchedaṃ vadantīti ucchedavādā diṭṭhadhammoti paccakkho yathāsakaṃ attabhāvo tasmiṃyeva yathākāmaṃ pañcakāmaguṇaparibhogena nibbānaṃ dukkhūpasamaṃ vadantīti diṭṭhadhammanibbānavādā vibhajitvā vādo etassāti vibhajjavādī bhagavā sabbaṃ ekarūpena avatvā yathādhammaṃ vibhajitvā nijjaṭaṃ nigumbaṃ katvā yathā diṭṭhisandehādayo vigacchanti sammutiparamatthā  ca dhammā asaṅkarā paṭibhanti evaṃ ekantavibhajanasīloti vuttaṃ hoti parappavādaṃ maddamānoti tasmiṃ kāle uppannaṃ āyatiṃ uppajjanakañca sabbaṃ paravādaṃ kathāvatthumātikāvivaraṇamukhena nimmaddanaṃ karontoti attho


kenābhatanti imaṃ pañhaṃ vissajjentena jambudīpe tāva yāva tatiyasaṅgīti tāva dassetvā idāni sīhaḷadīpe ācariyaparamparaṃ dassetuṃ tatiyasaṅgahato pana uddhantiādi āraddhaṃ imaṃ dīpanti tambapaṇṇidīpaṃ tasmiṃ dīpe nisīditvā ācariyena aṭṭhakathāya katattā imaṃ dīpanti vuttaṃ kañci kālanti accantasaṃyoge upayogavacanaṃ kismiñci kāleti attho porāṇāti sīhaḷadīpe sīhaḷaṭṭhakathākārakā bhaddanāmoti bhaddasālatthero āguṃ pāpaṃ na karontīti nāgā vinayapiṭakaṃ vācayiṃsūti sambandho tambapaṇṇiyāti bhummavacanaṃ nikāye pañcāti vinayābhidhammānaṃ visuṃ gahitattā tabbinimuttā pañca nikāyā gahetabbā pakaraṇeti abhidhammapakaraṇe vācesunti yojanā tīṇi piṭakāni svāgatāni assāti tepiṭakoti vattabbe tipeṭakoti chandānurakkhaṇatthaṃ vuttaṃ tārakarājāti candimā pupphanāmoti ettha mahāpadumatthero sumanatthero ca ñātabboti dvikkhattuṃ pupphanāmoti vuttaṃ
vanavāsinti vanavāsīraṭṭhaṃ karakavassanti himapātanakavassaṃ karakadhārāsadisaṃ vā vassaṃ harāpetvāti udakoghena harāpetvā chinnabhinnapaṭadharoti satthakena chinnaṃ raṅgena bhinnaṃ paṭaṃ dhāraṇako bhaṇḍūti muṇḍako makkhaṃ asahamānoti therassa ānubhāvaṃ paṭicca attano  uppannaṃ paresaṃ guṇamakkhanalakkhaṇaṃ makkhaṃ tathā pavattaṃ kodhaṃ asahamāno asaniyo phalantīti gajjantā patanti me mama bhayabheravaṃ janetuṃ paṭibalo na assa na bhaveyyāti yojanā aññadatthūti ekaṃsena kasmīragandhārāti kasmīragandhāraraṭṭhavāsino isivātapaṭivātāti bhikkhūnaṃ cīvaracalanakāyacalanehi sañjanitavātehi parito samantato bījayamānā ahesuṃ dhammacakkhunti heṭṭhāmaggattaye ñāṇaṃ anamataggiyanti anamataggasaṃyuttaṃ  samadhikānīti sādhikāni pañca raṭṭhānīti pañca cinaraṭṭhāni vegasāti vegena samantato rakkhaṃ ṭhapesīti tesaṃ appavesanatthāya adhiṭṭhānavasena rakkhaṃ ṭhapesi aḍḍhuḍḍhāni sahassānīti aḍḍhena catutthāni aḍḍhuḍḍhāni atirekapañcasatāni tīṇi sahassānīti attho diyaḍḍhasahassanti  aḍḍhena dutiyaṃ diyaḍḍhaṃ atirekapañcasatikaṃ sahassanti attho niddhametvānāti palāpetvā
rājagahanagaraparivattakenāti rājagahanagaraṃ parivattetvā tato bahi taṃ padakkhiṇaṃ katvā gatamaggena gamanena vā āropesīti paṭipādesi paḷināti ākāsaṃ pakkhandiṃsu naguttameti cetiyagirimāha puratoti pācīnadisābhāge puraseṭṭhassāti seṭṭhassa anurādhapurassa silakūṭamhīti evaṃnāmake pabbatakūṭe sīhakumārassa puttoti ettha kaliṅgarājadhītu kucchismiṃ sīhassa jāto sīhakumāroti vadanti jeṭṭhamāsassa puṇṇamiyaṃ jeṭṭhanakkhattaṃ vā mūlanakkhattaṃ vā hotīti āha jeṭṭhamūlanakkhattaṃ nāma hotīti migānaṃ vānato hiṃsanato bādhanato migavaṃ migavijjhanakīḷā rohitamigarūpanti gokaṇṇamigavesaṃ rathayaṭṭhippamāṇāti rathapatodappamāṇā ekā latāyaṭṭhi nāmāti ekā rajatamayā kañcanalatāya paṭimaṇḍitattā evaṃ laddhanāmā pupphayaṭṭhiyaṃ nīlādīni pupphāni sakuṇayaṭṭhiyaṃ nānappakārā migapakkhino vicittakammakatā viya khāyantīti daṭṭhabbaṃ rājakakudhabhaṇḍānīti rājārahauttamabhaṇḍāni saṅkhanti dakkhiṇāvaṭṭaṃ abhisekasaṅkhaṃ vaḍḍhamānanti alaṅkāracuṇṇaṃ nahānacuṇṇanti keci vaṭaṃsakanti kaṇṇapiḷandhanaṃ vaṭaṃsakanti vuttaṃ hoti nandiyāvaṭṭanti nandiyāvaṭṭapupphākārena maṅgalatthaṃ suvaṇṇena kataṃ kaññanti khattiyakumāriṃ hatthapuñchananti pītavaṇṇaṃ mahagghahatthapuñchanavatthaṃ aruṇavaṇṇamattikanti nāgabhavanasambhavaṃ vatthakoṭikanti vatthayugameva nāgamāhaṭanti nāgehi  āhaṭaṃ amatosadhanti evaṃnāmikā guḷikajāti amatasadisakiccattā evaṃ vuccati bhūmattharaṇasaṅkhepenāti bhūmattharaṇākārena uppātapāṭhakāti nimittapāṭhakā alaṃ gacchāmāti purassa accāsannattā sāruppaṃ na hotīti paṭikkhipanto āha aḍḍhanavamānaṃ pāṇasahassānanti  pañcasatādhikānaṃ aṭṭhannaṃ pāṇasahassānaṃ appamādasuttanti aṅguttaranikāye mahāappamādasuttaṃ rājovādasuttanti vuttaṃ hoti
mahaccāti mahatā upasaṅkamantoti ativiya kilantarūpo hutvā upasaṅkamīti attho tumhe jānanatthanti sambandho pañcapaṇṇāsāyāti ettha catupaññāsāyāti vattabbaṃ evañhi sati upari vuccamānaṃ dvāsaṭṭhi arahantoti vacanaṃ sametīti sāratthadīpaniyaṃ  vuttaṃ dasabhātikasamākulanti muṭasivassa puttehi devānaṃpiyatissādīhi dasahi bhātikehi samākiṇṇaṃ ciradiṭṭho sammāsambuddhoti dhātuyo sandhāyāha sabbatāḷāvacareti sabbāni turiyabhaṇḍāni taṃsahacarite vā vādake upaṭṭhāpetvāti upahārakārāpanavasena sannipātetvā vaḍḍhamānakacchāyāyāti pacchābhattaṃ pokkharavassanti pokkharapatte  viya atemitukāmānaṃ upari atemetvā pavattanakavassaṃ mahāvīroti satthuvohārena dhātu eva vuttā pacchimadisābhimukhova hutvā apasakkantoti ettha puratthābhimukho ṭhitova piṭṭhito apasakkanena pacchimadisāya gacchanto tādisopasaṅkamanaṃ sandhāya pacchimadisābhimukhoti vutto mahejavatthu nāma evaṃnāmakaṃ devaṭṭhānanti vadanti
pajjarakenāti amanussasamuṭṭhāpitena pajjarakarogena devoti megho anuppavecchīti vimucci vivādo hotīti ettha kiriyākālamapekkhitvā vattamānappayogo daṭṭhabbo evaṃ īdisesu sabbattha tadetanti ṭhānaṃ tiṭṭhatīti sambandho channaṃ vaṇṇānaṃ sambandhabhūtānaṃ raṃsiyo cāti ajjhāharitabbaṃ channaṃ vaṇṇānaṃ udakadhārā cāti evampettha sambandhaṃ vadanti parinibbutepi bhagavati tassānubhāvena evarūpaṃ pāṭihāriyaṃ ahosi evāti dassetuṃ evaṃ acintiyātiādigāthamāha rakkhaṃ karontoti attanā upāyena palāpitānaṃ yakkhānaṃ puna appavisanatthāya parittānaṃ karonto āvijjīti pariyāyi
raññobhātāti rañño kaniṭṭhabhātā anuḷādevī nāma rañño jeṭṭhabhātu jāyā sarasaraṃsijālavissajjanakenāti siniddhatāya rasavantaṃ ojavantaṃ raṃsijālaṃ vissajjentena ekadivasena agamāsīti sambandho appesīti lekhasāsanaṃ patiṭṭhāpesi udikkhatīti apekkhati pattheti bhāriyanti garukaṃ anatikkamanīyanti attho maṃ paṭimānetīti maṃ udikkhati kammāravaṇṇanti rañño pakatisuvaṇṇakāravaṇṇaṃ tihatthavikkhambhanti tihatthavitthāraṃ sakalajambudīparajjenāti ettha rañño idanti rajjaṃ sakalajambudīpato uppajjanakaāyo ceva āṇādayo ca tena pūjemīti attho na sakalapathavīpāsādādivatthunā tassa sattāhaṃ demītiādinā kālaparicchedaṃ katvā dātuṃ ayuttattā evañhi dento tāvakālikaṃ deti nāma vatthupariccāgalakkhaṇattā dānassa pathavādivatthupariccāgena ca puna gahaṇassa ayuttattā niyamitakāle pana āyādayo pariccattā evāti tato paraṃ apariccattattā gahetuṃ vaṭṭati tasmā vuttanayenettha ito parampi āyādidānavaseneva rajjadānaṃ veditabbaṃ pupphuḷakā hutvāti ketakīpārohaṅkurā viya udakapupphuḷakākārā hutvā gavakkhajālasadisanti bhāvanapuṃsakaṃ vātapānesu jālākārena ṭhapitadārupaṭasadisanti attho gavakkhena ca suttādimayajālena ca sadisanti vā attho
devadundubhiyoti ettha devoti megho tassa acchasukkhatāya ākāsamiva khāyamānassa animittagajjitaṃ devadundubhi nāma yaṃ ākāsadundubhītipi vadanti phaliṃsūti thaniṃsu pabbatānaṃnaccehīti pathavīkampena ito cito ca bhamantānaṃ pabbatānaṃ naccehi vimhayajātā yakkhā hintisaddaṃ nicchārentīti āha yakkhānaṃ hiṅkārehīti sakasakapaṭibhānehīti attano attano sippakosallehi abhisekaṃ datvāti anotattadahodakena abhisekaṃ datvā
devatākulānīti mahābodhiṃ parivāretvā ṭhitanāgayakkhādidevatākulāni datvāti sambandho gopakarājakammino tathā taracchāti vadanti iminā parivārenāti sahatthe karaṇavacanaṃ iminā parivārena sahāti attho tāmalittinti evaṃnāmakaṃ samuddatīre paṭṭanaṃ idamassa tatiyanti suvaṇṇakaṭāhe patiṭṭhitasākhābodhiyā rajjasampadānaṃ sandhāya vuttaṃ tato pana pubbe ekavāraṃ rajjasampadānaṃ acchinnāya sākhāya mahābodhiyā eva kataṃ tena  saddhiṃ catukkhattuṃ rājā rajjena pūjesi rajjena pūjitadivasesu kira sakaladīpato uppannaṃ āyaṃ gahetvā mahābodhimeva pūjesi
paṭhamapāṭipadadivaseti sukkapakkhapāṭipadadivase tañhi kaṇhapakkhapāṭipadadivasaṃ apekkhitvā paṭhamapāṭipadadivasanti vuttaṃ idañca tasmiṃ tambapaṇṇidīpe vohāraṃ gahetvā vuttaṃ idha pana puṇṇamito paṭṭhāya yāva aparā puṇṇamī tāva eko māsoti vohāro tasmā iminā vohārena dutiyapāṭipadadivaseti vattabbaṃ siyā kaṇhapakkhapāṭipadassa idha paṭhamapāṭipadattā gacchati vatareti ettha areti khede samantāyojananti accantasaṃyoge upayogavacanaṃ yojanappamāṇe padese sabbatthāti attho supaṇṇarūpenāti mahābodhiṃ balakkārena gahetvā nāgabhavanaṃ netukāmāni nāgarājakulāni iddhiyā gahitena garuḷarūpena santāseti taṃ vibhūtiṃ passitvāti devatādīhi karīyamānaṃ pūjāmahattaṃ mahābodhiyā ca ānubhāvamahattaṃ disvā sayampi tathā pūjetukāmā theriṃ yācitvāti yojanā samuddasālavatthusminti yasmiṃ padese ṭhatvā rājā samudde āgacchantaṃ bodhiṃ therānubhāvena addasa yattha ca pacchā samuddassa diṭṭhaṭṭhānanti pakāsetuṃ samuddasālaṃ nāma sālaṃ akaṃsu tasmiṃ samuddasālāya vatthubhūte padese therassāti mahāmahindattherassa pupphaagghiyānīti kūṭāgārasadisāni pupphacetiyāni āgato vatareti ettha areti pamode aṭṭhahi amaccakulehi aṭṭhahi brāhmaṇakulehi cāti soḷasahi jātisampannakulehi rajjaṃ vicāresīti rajjaṃ vicāretuṃ vissajjesi rājavatthudvārakoṭṭhakaṭṭhāneti rājuyyānassa dvārakoṭṭhakaṭṭhāne anupubbavipassananti udayabbayādianupubbavipassanaṃ saha bodhipatiṭṭhānenāti karaṇavacanena vattabbe vibhattipariṇāmena saha bodhipatiṭṭhānāti nissakkavacanaṃ kataṃ sati hi sahasaddappayoge karaṇavacaneneva bhavitabbaṃ dassiṃsūti paññāyiṃsu mahāāsanaṭṭhāneti pubbapasse mahāsilāsanena patiṭṭhitaṭṭhāne pūjetvā vandīti āgāminaṃ  mahācetiyaṃ vandi purime pana mahāvihāraṭṭhāne pūjāmattasseva katattā anāgate saṅghassapi navakatā avanditabbatā ca pakāsitāti veditabbā anāgate pana metteyyādibuddhā paccekabuddhā ca buddhabhāvakkhaṇaṃ uddissa vanditabbāva sabhāvena visiṭṭhapuggalattāti gahetabbaṃ
mahāariṭṭhoti  pañcapaññāsāya bhātukehi saddhiṃ cetiyagirimhi pabbajitaṃ sandhāya vuttaṃ meghavaṇṇābhayaamaccassa pariveṇaṭṭhāneti meghavaṇṇaabhayassa rañño amaccena kattabbassa pariveṇassa vatthubhūte ṭhāne maṅgalanimittabhāvena ākāse samuppanno manoharasaddo ākāsassa ravo viya hotīti vuttaṃ ākāsaṃ mahāviravaṃ ravīti na hi ākāso nāma koci dhammo atthi yo saddaṃ samuṭṭhāpeyya ākāsagatautuvisesasamuṭṭhitova so saddoti gahetabbo paṭhamakattikapavāraṇadivase vinayapiṭakaṃ pakāsesīti idaṃ vinayaṃ vācetuṃ āraddhadivasaṃ sandhāya vuttaṃ anusiṭṭhikarānanti anusāsanīkarānaṃ rājinoti upayogatthe sāmivacanaṃ devānaṃpiyatissarājānanti attho aññepīti mahindādīhi aṭṭhasaṭṭhimahātherehi aññepi tesaṃ sarūpaṃ dassento āha tesaṃ therānantiādi tattha tesaṃ therānaṃ antevāsikāti mahindattherādīnaṃ aṭṭhasaṭṭhimahātherānaṃ ariṭṭhādayo antevāsikā ca mahāariṭṭhattherassa antevāsikā tissadattakāḷasumanādayo cāti yojetabbaṃ antevāsikānaṃ antevāsikāti ubhayattha vuttaantevāsikānaṃ antevāsikaparamparā cāti attho pubbe vuttappakārāti mahindo iṭṭiyo uttiyotiādigāthāhi  pakāsitā ācariyaparamparā
na paggharatīti na gaḷati na pamussatīti attho satigatidhitimantesūti ettha satīti uggahadhāraṇe sati gatīti saddatthavibhāgaggahaṇe ñāṇaṃ dhitīti uggahapariharaṇādīsu vīriyaṃ kukkuccakesūti kappati na kappatīti vīmaṃsakukkuccakārīsu mātāpituṭṭhāniyoti vatvā tamevatthaṃ samatthetuṃ āha tadāyattāhītiādi vinayapariyattiṃ nissāyāti vinayapiṭakapariyāpuṇanaṃ nissāya attano sīlakkhandho suguttoti lajjino vinayadhāraṇassa alajjiaññāṇatādīhi chahi ākārehi āpattiyā anāpajjanato attano sīlakkhandho khaṇḍādidosavirahito sugutto surakkhito hoti kukkuccapakatānanti kappiyākappiyaṃ nissāya uppannena kukkuccena pakatānaṃ upaddutānaṃ abhibhūtānaṃ yathāvinayaṃ kukkuccaṃ vinodetvā suddhante patiṭṭhāpanena paṭisaraṇaṃ hoti vigato sārado bhayametassāti visārado evaṃ kathentassa doso evaṃ na dosoti ñatvāva kathanato nibbhayova saṅghamajjhe voharati paccatthiketi attapaccatthike ceva vajjiputtakādisāsanapaccatthike ca sahadhammenāti sakāraṇena vacanena sikkhāpadaṃ dassetvā yathā te asaddhammaṃ patiṭṭhāpetuṃ na sakkonti evaṃ suniggahitaṃ katvā niggaṇhāti saddhammaṭṭhitiyāti  pariyattipaṭipattipaṭivedhasaṅkhātassa tividhassāpi saddhammassa ṭhitiyā pavattiyāti attho
vinayo saṃvaratthāyātiādīsu vinayapariyāpuṇanaṃ vinayo vinayapaññatti vā kāyavacīdvārasaṃvaratthāya avippaṭisāroti katākataṃ nissāya vippaṭisārābhāvo santāpābhāvo pāmojjaṃ taruṇapīti pīti nāma balavapīti passaddhīti kāyacittapassaddhi yathābhūtañāṇadassananti sappaccayanāmarūpapariggaho nibbidāti vipassanā virāgoti ariyamaggo vimuttīti aggaphalaṃ vimuttiñāṇadassananti paccavekkhaṇañāṇaṃ anupādāti kañci dhammaṃ anupādiyitvā pariccajitvā parinibbānatthāyāti paccavekkhaṇañāṇe anuppanne antarā parinibbānābhāvena taṃparinibbānatthāyāti paccayattena vuttaṃ anantarādipaccayattā etadatthā kathāti ayaṃ vinayakathā nāma etassa anupādāparinibbānassa atthāyāti attho mantanāti vinayamantanāyeva bhikkhūnaṃ evaṃ karissāma evaṃ na karissāmāti vinayapaṭibaddhamantanā upanisāti upanisīdati ettha phalanti upanisā kāraṇaṃ vinayo saṃvaratthāyātiādikāraṇaparamparāpi etadatthāti attho sotāvadhānanti imissā paramparapaccayakathāya attānaṃ samanatthāya sotāvadhānaṃ tampi etamatthaṃ yadidanti nipāto yo ayaṃ catūhi upādānehi anupādiyitvā cittassa arahattamaggasaṅkhāto tapphalasaṅkhāto vā vimokkho sopi etadatthāya anupādāparinibbānatthāya atha vā yo ayaṃ kañci dhammaṃ anupādācittassa vimokkho vimuccanaṃ vigamo parinibbānaṃ etadatthā kathāti evaṃ upasaṃharaṇavasena yojetumpi vaṭṭati maggaphalavimokkhassa pubbe vuttattā āyogoti uggahaṇādivasena punappunaṃ abhiyogo



