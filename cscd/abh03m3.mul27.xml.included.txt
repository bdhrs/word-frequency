

 asañcicca  mātaraṃ jīvitā voropetvā ānantariko hotīti āmantā asañcicca pāṇaṃ hantvā pāṇātipātī hotīti na hevaṃ  vattabbe asañcicca mātaraṃ jīvitā voropetvā ānantariko hotīti āmantā asañcicca adinnaṃ ādiyitvā musā bhaṇitvā musāvādī hotīti na hevaṃ vattabbe
asañcicca pāṇaṃ hantvā pāṇātipātī na hotīti āmantā asañcicca mātaraṃ jīvitā voropetvā ānantariko na hotīti na hevaṃ vattabbe asañcicca adinnaṃ ādiyitvā musā bhaṇitvā musāvādī na hotīti āmantā asañcicca mātaraṃ jīvitā voropetvā ānantariko na hotīti na hevaṃ vattabbe
 asañcicca mātaraṃ jīvitā voropetvā ānantariko hotīti āmantā asañcicca mātaraṃ jīvitā voropetvā ānantariko hotīti  attheva suttantoti natthi sañcicca mātaraṃ jīvitā voropetvā ānantariko hotīti  attheva suttantoti āmantā hañci sañcicca mātaraṃ jīvitā voropetvā ānantariko hotīti  attheva suttanto no ca vata re vattabbe  asañcicca mātaraṃ  jīvitā voropetvā ānantariko hotīti
 na vattabbaṃ  mātughātako ānantarikoti āmantā nanu mātā jīvitā voropitāti āmantā hañci mātā jīvitā voropitā tena vata re vattabbe  mātughātako ānantarikoti
na  vattabbaṃ  pitughātako ānantarikoti āmantā  nanu pitā jīvitā voropitoti āmantā hañci pitā jīvitā voropito tena vata re vattabbe  pitughātako ānantarikoti
na vattabbaṃ  arahantaghātako ānantarikoti āmantā nanu arahā jīvitā voropitoti āmantā hañci arahā jīvitā voropito tena vata re vattabbe  arahantaghātako ānantarikoti
na vattabbaṃ  ruhiruppādako ānantarikoti āmantā nanu tathāgatassa lohitaṃ uppāditanti āmantā hañci tathāgatassa lohitaṃ uppāditaṃ tena vata re vattabbe  ruhiruppādako ānantarikoti
 saṅghabhedako  ānantarikoti āmantā sabbe saṅghabhedakā ānantarikāti na hevaṃ vattabbe sabbe saṅghabhedakā ānantarikāti āmantā dhammasaññī saṅghabhedako ānantarikoti na hevaṃ vattabbe
 dhammasaññī saṅghabhedako ānantarikoti āmantā nanu vuttaṃ bhagavatā  atthupāli saṅghabhedako āpāyiko nerayiko kappaṭṭho atekiccho atthupāli saṅghabhedako na āpāyiko na nerayiko na kappaṭṭho na atekicchoti attheva suttantoti āmantā  tena hi na vattabbaṃ  dhammasaññī saṅghabhedako ānantarikoti
 na vattabbaṃ  dhammasaññī saṅghabhedako ānantarikoti āmantā  nanu vuttaṃ bhagavatā 
āpāyiko nerayiko kappaṭṭho saṅghabhedako
vaggarato adhammaṭṭho yogakkhemā padhaṃsati
saṅghaṃ samaggaṃ bhetvāna kappaṃ nirayamhi paccatīti 
attheva  suttantoti āmantā tena hi saṅghabhedako ānantarikoti



 natthi puthujjanassa ñāṇanti āmantā natthi puthujjanassa paññā pajānanā vicayo pavicayo dhammavicayo sallakkhaṇā upalakkhaṇā paccupalakkhaṇāti na hevaṃ vattabbe nanu atthi puthujjanassa paññā pajānanā vicayo paccupalakkhaṇāti āmantā hañci atthi puthujjanassa paññā pajānanā vicayo paccupalakkhaṇā no ca vata re vattabbe  natthi puthujjanassa ñāṇanti
 natthi  puthujjanassa ñāṇanti āmantā puthujjano paṭhamaṃ jhānaṃ samāpajjeyyāti āmantā hañci puthujjano paṭhamaṃ jhānaṃ samāpajjeyya no ca vata re vattabbe  natthi puthujjanassa ñāṇanti
puthujjano  dutiyaṃ jhānaṃ tatiyaṃ jhānaṃ catutthaṃ jhānaṃ ākāsānañcāyatanaṃ samāpajjeyya viññāṇañcāyatanaṃ ākiñcaññāyatanaṃ nevasaññānāsaññāyatanaṃ samāpajjeyya puthujjano dānaṃ dadeyya  cīvaraṃ dadeyya piṇḍapātaṃ dadeyya senāsanaṃ dadeyya gilānapaccayabhesajjaparikkhāraṃ dadeyyāti āmantā hañci puthujjano gilānapaccayabhesajjaparikkhāraṃ dadeyya no ca vata re vattabbe  natthi puthujjanassa ñāṇanti
 atthi puthujjanassa ñāṇanti āmantā puthujjano tena ñāṇena dukkhaṃ parijānāti  samudayaṃ pajahati nirodhaṃ sacchikaroti maggaṃ bhāvetīti na hevaṃ vattabbe



 natthi nirayesu nirayapālāti āmantā natthi nirayesu kammakāraṇāti na hevaṃ vattabbe atthi nirayesu kammakāraṇāti āmantā atthi nirayesu nirayapālāti na hevaṃ vattabbe
atthi manussesu kammakāraṇā atthi ca kāraṇikāti āmantā atthi nirayesu kammakāraṇā atthi ca kāraṇikāti na  hevaṃ vattabbe atthi nirayesu kammakāraṇā natthi ca kāraṇikāti āmantā atthi manussesu kammakāraṇā natthi ca kāraṇikāti na hevaṃ vattabbe
 atthi nirayesu nirayapālāti āmantā nanu vuttaṃ bhagavatā 
na  vessabhū nopi ca pettirājā
somo yamo vessavaṇo ca rājā
sakāni kammāni hananti tattha ito paṇunnaṃ  paralokapattanti
attheva suttantoti āmantā tena hi natthi nirayesu nirayapālāti
 natthi nirayesu nirayapālāti āmantā nanu vuttaṃ bhagavatā  tamenaṃ bhikkhave  nirayapālā pañcavidhabandhanaṃ nāma kāraṇaṃ kārenti   tattaṃ ayokhīlaṃ hatthe gamenti tattaṃ ayokhīlaṃ dutiye hatthe gamenti tattaṃ ayokhīlaṃ pāde gamenti tattaṃ ayokhīlaṃ dutiye pāde gamenti tattaṃ ayokhīlaṃ majjheurasmiṃ gamenti so tattha dukkhā tibbā kaṭukā vedanā vedeti na ca tāva kālaṃ karoti yāva na taṃ pāpakammaṃ byantīhotīti  attheva suttantoti āmantā tena hi atthi nirayesu nirayapālāti
natthi nirayesu nirayapālāti āmantā nanu vuttaṃ bhagavatā  tamenaṃ bhikkhave nirayapālā saṃvesetvā kuṭhārīhi  tacchanti tamenaṃ bhikkhave nirayapālā uddhampādaṃ adhosiraṃ ṭhapetvā vāsīhi tacchanti tamenaṃ  bhikkhave nirayapālā rathe yojetvā ādittāya pathaviyā sampajjalitāya sajotibhūtāya  sārentipi paccāsārentipi tamenaṃ bhikkhave nirayapālā mahantaṃ aṅgārapabbataṃ ādittaṃ sampajjalitaṃ sajotibhūtaṃ  āropentipi oropentipi tamenaṃ bhikkhave nirayapālā uddhampādaṃ adhosiraṃ gahetvā tattāya lohakumbhiyā pakkhipanti ādittāya sampajjalitāya sajotibhūtāya so tattha pheṇuddehakaṃ paccati so tattha pheṇuddehakaṃ paccamāno sakimpi uddhaṃ gacchati sakimpi adho gacchati sakimpi tiriyaṃ gacchati so tattha dukkhā tibbā kaṭukā vedanā vedayati na ca tāva kālaṃ karoti yāva na  taṃ pāpakammaṃ byantīhoti tamenaṃ bhikkhave nirayapālā mahāniraye pakkhipanti so kho pana bhikkhave mahānirayo 
catukkaṇṇo catudvāro vibhatto bhāgaso mito
ayopākārapariyanto ayasā paṭikujjito
tassa ayomayā bhūmi jalitā tejasā yutā
samantā yojanasataṃ pharitvā tiṭṭhati sabbadāti 
attheva suttantoti āmantā tena hi atthi nirayesu nirayapālāti



 atthi  devesu tiracchānagatāti āmantā atthi tiracchānagatesu devāti na hevaṃ vattabbe atthi devesu tiracchānagatāti āmantā  devaloko tiracchānayonīti na hevaṃ vattabbe atthi devesu tiracchānagatāti āmantā atthi tattha kīṭā paṭaṅgā makasā makkhikā ahī vicchikā satapadī gaṇḍuppādāti  na hevaṃ vattabbe
 natthi devesu tiracchānagatāti āmantā nanu atthi tattha erāvaṇo nāma hatthināgo sahassayuttaṃ dibbaṃ yānanti āmantā hañci atthi tattha erāvaṇo nāma hatthināgo sahassayuttaṃ dibbaṃ yānaṃ tena vata re vattabbe  atthi devesu tiracchānagatāti
 atthi devesu tiracchānagatāti āmantā atthi tattha hatthibandhā assabandhā  yāvasikā kāraṇikā bhattakārakāti na hevaṃ vattabbe tena hi natthi devesu tiracchānagatāti



 pañcaṅgiko  maggoti āmantā nanu aṭṭhaṅgiko maggo vutto bhagavatā seyyathidaṃ  sammādiṭṭhi sammāsamādhīti āmantā hañci aṭṭhaṅgiko maggo vutto bhagavatā  seyyathidaṃ  sammādiṭṭhi   sammāsamādhi no ca vata re vattabbe  pañcaṅgiko maggoti
pañcaṅgiko maggoti āmantā nanu vuttaṃ bhagavatā 
maggānaṃ aṭṭhaṅgiko seṭṭho saccānaṃ caturo padā
virāgo seṭṭho dhammānaṃ dvipadānañca cakkhumāti 
attheva suttantoti āmantā tena hi aṭṭhaṅgiko maggoti
 sammāvācā maggaṅgaṃ sā ca na maggoti āmantā sammādiṭṭhi maggaṅgaṃ sā ca na maggoti na hevaṃ vattabbe sammāvācā maggaṅgaṃ sā ca na maggoti āmantā sammāsaṅkappo sammāvāyāmo sammāsati sammāsamādhi maggaṅgaṃ so ca na maggoti na hevaṃ vattabbe
sammākammanto sammāājīvo maggaṅgaṃ so ca na maggoti āmantā sammādiṭṭhi sammāsamādhi maggaṅgaṃ so ca na maggoti na hevaṃ vattabbe
sammādiṭṭhi maggaṅgaṃ sā ca maggoti āmantā sammāvācā  maggaṅgaṃ sā ca maggoti na hevaṃ vattabbe sammādiṭṭhi maggaṅgaṃ sā ca maggoti āmantā sammākammanto sammāājīvo maggaṅgaṃ so ca maggoti na  hevaṃ vattabbe
sammāsaṅkappo sammāvāyāmo sammāsati sammāsamādhi maggaṅgaṃ so ca maggoti āmantā sammāvācā sammākammanto sammāājīvo maggaṅgaṃ so ca maggoti na hevaṃ vattabbe
 ariyo aṭṭhaṅgiko maggoti āmantā nanu vuttaṃ bhagavatā  pubbeva kho panassa kāyakammaṃ vacīkammaṃ ājīvo suparisuddho hoti evamassāyaṃ  ariyo aṭṭhaṅgiko maggo  bhāvanāpāripūriṃ gacchatīti  attheva suttantoti āmantā tena hi pañcaṅgiko maggoti
 pañcaṅgiko maggoti āmantā nanu vuttaṃ bhagavatā  yasmiṃ kho subhadda dhammavinaye ariyo aṭṭhaṅgiko maggo na upalabbhati samaṇopi tattha na upalabbhati dutiyopi tattha samaṇo na upalabbhati tatiyopi tattha samaṇo na upalabbhati catutthopi tattha samaṇo na upalabbhati yasmiñca kho subhadda dhammavinaye ariyo aṭṭhaṅgiko maggo upalabbhati samaṇopi tattha upalabbhati dutiyopi tatiyopi catutthopi tattha samaṇo upalabbhati imasmiṃ kho subhadda dhammavinaye ariyo aṭṭhaṅgiko maggo upalabbhati idheva subhadda  samaṇo idha dutiyo samaṇo idha tatiyo samaṇo idha catuttho samaṇo suññā parappavādā samaṇebhi aññehīti  attheva suttantoti āmantā tena hi aṭṭhaṅgiko maggoti



 dvādasavatthukaṃ  ñāṇaṃ lokuttaranti āmantā dvādasa lokuttarañāṇānīti na hevaṃ vattabbe dvādasa lokuttarañāṇānīti āmantā dvādasa sotāpattimaggāti na hevaṃ vattabbe dvādasa sotāpattimaggāti āmantā dvādasa sotāpattiphalānīti na hevaṃ vattabbe dvādasa sakadāgāmimaggā anāgāmimaggā arahattamaggāti na hevaṃ vattabbe dvādasa arahattamaggāti āmantā dvādasa arahattaphalānīti na hevaṃ vattabbe
 na vattabbaṃ  dvādasavatthukaṃ ñāṇaṃ lokuttaranti āmantā nanu vuttaṃ bhagavatā   idaṃ dukkhaṃ ariyasaccanti me bhikkhave pubbe ananussutesu dhammesu  cakkhuṃ udapādi ñāṇaṃ udapādi paññā udapādi vijjā udapādi āloko udapādi taṃ kho panidaṃ dukkhaṃ ariyasaccaṃ pariññeyyanti me bhikkhave pariññātanti  me bhikkhave idaṃ dukkhasamudayaṃ  ariyasaccanti me bhikkhave taṃ kho panidaṃ dukkhasamudayaṃ ariyasaccaṃ pahātabbanti me bhikkhave pahīnanti me bhikkhave idaṃ dukkhanirodhaṃ  ariyasaccanti me bhikkhave taṃ kho panidaṃ dukkhanirodhaṃ ariyasaccaṃ sacchikātabbanti me bhikkhave sacchikatanti me bhikkhave idaṃ dukkhanirodhagāminī paṭipadā ariyasaccanti me bhikkhave taṃ kho panidaṃ dukkhanirodhagāminī paṭipadā ariyasaccaṃ bhāvetabbanti  me bhikkhave bhāvitanti me bhikkhave pubbe ananussutesu dhammesu cakkhuṃ udapādi āloko udapādīti  attheva suttantoti āmantā tena hi dvādasavatthukaṃ ñāṇaṃ lokuttaranti


tassuddānaṃ 
mātughātako ānantariko pitughātako ānantariko arahantaghātako ānantariko ruhiruppādako ānantariko saṅghabhedako ānantariko natthi puthujjanassa ñāṇaṃ natthi nirayesu nirayapālā atthi devesu tiracchānagatā pañcaṅgiko maggo dvādasavatthukaṃ ñāṇaṃ lokuttaranti

tassuddānaṃ 
niggaho puññasañcayo aṭṭhāsi atītena ca mātughātako
