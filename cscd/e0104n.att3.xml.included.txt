

 khandhāyatanātiādinā  heṭṭhā uddiṭṭhāni paduddhāravasena āyatanānīti vatvā gaṇanaparicchedenāha dvādasāyatanānīti tattha vattabbaṃ parato sayameva vakkhati cakkhāyatanantiādi nesaṃ sarūpadassanaṃ
attho nāma saddattho bhāvattho pana lakkhaṇameva so pana saddattho duvidho  asādhāraṇo sādhāraṇoti tattha asādhāraṇo cakkhādisaddattho sādhāraṇo āyatanasaddattho dvādasannampi samānattā
tesu asādhāraṇaṃ tāva dassento visesato tāvātiādimāha tattha visesatoti visesatthato cakkhādisaddatthatoti attho assādetīti cakkhatisaddo madhuṃ cakkhati byañjanaṃ cakkhatīti rasasāyanattho atthīti tassa vasena atthaṃ vadati cakkhuṃ kho pana māgaṇḍiya rūpārāmaṃ rūparataṃ rūpasammuditanti  vacanato cakkhu rūpaṃ assādeti satipi sotādīnaṃ saddārāmatādibhāve yo yaṃ cakkhu catunnaṃ mahābhūtānaṃ upādāya pasādotiādinā  pāḷiyaṃ rūpābhighātārahabhūtappasādalakkhaṇantiādinā  aṭṭhakathāyañca vutto atthaviseso tattheva niruḷhattā cakkhumhi eva cakkhusaddo pavattati gavādīsu gosaddādi viyāti daṭṭhabbaṃ
vibhāveti cāti saddalakkhaṇasiddhassa cakkhatisaddassa vasena atthaṃ vadati cakkhatīti hi ācikkhati abhibyattaṃ vadatīti attho nettassa ca vadantassa viya samavisamavibhāvanameva  ācikkhananti katvā āha vibhāveti cāti atthoti anekatthattā vā dhātūnaṃ vibhāvanatthatā ca cakkhatisaddassa daṭṭhabbā rattaduṭṭhādikālesu kakaṇṭakarūpaṃ viya uddarūpaṃ viya ca vaṇṇavikāraṃ āpajjamānaṃ rūpaṃ hadayaṅgatabhāvaṃ rūpayati rūpamiva pakāsaṃ karoti saviggahamiva katvā dassetīti attho vitthāraṇaṃ vā  rūpasaddassa attho vitthāraṇañca pakāsanamevāti āha pakāsetīti atthoti anekatthattā vā dhātūnaṃ pakāsanattho eva rūpasaddo daṭṭhabbo vaṇṇavācakassa rūpasaddassa rūpayatīti nibbacanaṃ rūpakkhandhavācakassa ruppatīti ayaṃ viseso udāharīyatīti vuccatīti atthe vacanasaddo eva gahito siyā na ca vacanasaddo evettha saddo atha kho sabbopi sotaviññeyyoti sappatīti sakehi paccayehi sappīyati sotaviññeyyabhāvaṃ gamīyatīti attho
sūcayatīti attano vatthuṃ apākaṭaṃ gandhavasena idaṃ sugandhaṃ duggandhanti pakāseti paṭicchannaṃ vā pupphādivatthuṃ ettha pupphamatthi campakādiphalamatthi ambādīti pesuññaṃ karontaṃ viya hotīti attho rasaggahaṇamūlakattā ajjhoharaṇassa jīvitahetumhi āhārarase ninnatāya jīvitaṃ avhayatīti jivhā niruttilakkhaṇena kucchitānaṃ sāsavadhammānaṃ āyoti visesena kāyo vutto anuttariyahetubhāvaṃ anāgacchantesu kāmarāganidānakammajanitesu kāmarāgassa ca visesapaccayesu ghānajivhākāyesu kāyassa visesatarasāsavapaccayattā tena hi phoṭṭhabbasukhaṃ assādentā sattā methunampi sevanti uppattidesoti uppattiṭṭhānanti attho kāyindriyavatthukā vā cattāro khandhā balavakāmāsavādihetubhāvato visesena sāsavāti vuttāti tesaṃ uppattiṭṭhānanti attho
munātīti nāḷiyā minamāno viya mahātulāya dhārayamāno viya ca ārammaṇaṃ vijānātīti attho manate iti vā mano taṃ taṃ ārammaṇaṃ paricchedavasena jānātīti vuttaṃ hoti attano lakkhaṇaṃ dhārentīti ye visesalakkhaṇena āyatanasaddaparā vattabbā te cakkhādayo tathā vuttāti tato aññe manogocarabhūtā dhammā sāmaññalakkhaṇeneva ekāyatanabhāvaṃ upanetvā vuttā yathā hi oḷārikavatthārammaṇamananasaṅkhātehi visayavisayībhāvehi purimāni pākaṭāni tathā apākaṭā ca aññe manogocarā na attano sabhāvaṃ na dhārentīti imassa atthassa dīpanattho dhammasaddo dhārīyanti sāmaññarūpena avadhārīyantīti vā dhammā yathā hi rūpādayo cakkhuviññāṇādīhi asādhāraṇato eva yathāsakaṃ  sabhāvato viññāyanti  na evamete ete pana anekadhammabhāvato sādhāraṇato sabhāvasāmaññatopi manasā viññāyantīti
sena senāti sakena sakena uṭṭhahantīti uṭṭhānaṃ karonti vāyamantīti ussahanti attano kiccaṃ karonticceva attho imasmiṃ ca atthe āyatanti etthāti āyatanānīti adhikaraṇattho āyatanasaddo dutiyatatiyesu kattuattho te cāti cittacetasike dhamme te hi taṃtaṃdvārārammaṇesu ayanti gacchanti pavattantīti āyā vitthārentīti pubbe anuppannattā līnāni apākaṭāni pubbantato uddhaṃ pattharenti pākaṭāni karonti uppādentīti attho idañca saṃsāradukkhaṃ na nivattatīti anuppādanirodhavasena na nirujjhati āyatanaṃ āyatananti āmeḍitavacanaṃ assā samaññāya cakkhādīsu niruḷhabhāvadassanatthaṃ
 evaṃ avayavabhedavasena āyatanasaddassa atthaṃ vatvā idāni tattha pariyāyatopi dassetuṃ apicātiādi āraddhaṃ sādhuphalabharitatāya aparissayatāya ca manoramme
tattha nivasantīti nivasantā viya honti tenāha tadāyattavuttitāyāti yattha suvaṇṇaratanādīni nivutthāni viya ākiṇṇāni tiṭṭhanti so padeso tesaṃ ākaro evaṃ cittacetasikā cakkhādīsūti te tesaṃ ākaroti dassento āha cakkhādīsu ca ākaroti tannissitattāti ettha mano manoviññāṇādīnaṃ cittacetasikānaṃ nissayapaccayo na hotīti tassa tesaṃ dvārabhāvo nissayabhāvoti daṭṭhabbo ahutvā eva paccayasāmaggivasena uppajjantāpi cittacetasikā aneke ekajjhaṃ tattha labbhamānā samosaṭā viya hontīti vuttaṃ vatthudvārārammaṇavasena samosaraṇatoti na hi dhammānaṃ anāgataddhe vijjamānatālesopi atthi tenāha puñjo natthi anāgateti  tattheva uppattitoti tesu cakkhādīsu eva uppattito uppattiyā paccayabhūte cakkhādike uppattiṭṭhānaṃ viya katvā upacāravasena vuttaṃ na hi arūpadhammānaṃ nippariyāyato uppattideso nāma atthi yadaggena vā te  tesaṃ nissayārammaṇabhūtā tadaggena sañjātideso na hi paccayabhāvamantarena rūpadhammānampi ādhārādheyyabhāvo atthi tenāha nissayārammaṇabhāvenāti byatirekapadhānatāya kāraṇalakkhaṇassa tesaṃ abhāve abhāvato iccevāha na bhāve bhāvatoti
yathāvuttenatthenāti  cakkhatītiādinā āyatanato āyānaṃ tananatotiādinā nivāsaṭṭhānantiādinā ca vuttappakārena atthena dhammāyatanapariyāpannānaṃ dhammānaṃ bahubhāvato yebhuyyena ca te bahū eva hutvā kiccakarāti dhammā ca te āyatanañcāti bahuvacananiddeso
 tathā tathā lakkhitabbato lakkhīyati etenāti vā lakkhaṇaṃ sabhāvo
tāvabhāvatoti tattakato tena anūnādhikabhāvaṃ dasseti tattha dvādasāyatanavinimuttassa kassaci dhammassa abhāvā adhikabhāvato codanā natthi salakkhaṇadhāraṇaṃ pana sabbesaṃ sāmaññalakkhaṇanti ūnacodanā sambhavatīti taṃ dassento āha cakkhādayopi hītiādi bhavaṅgamanasaṅkhātoti dvikkhattuṃ calitvā pavattabhavaṅgamanasaṅkhāto calanavasena bhavaṅgappavattiyā sati eva āvajjanuppatti na aññatthāti āvajjanassāpi kāraṇabhūtanti katvā vuttaṃ bhavaṅgamanasaṅkhāto uppattidvāranti asādhāraṇanti cakkhuviññāṇādīnaṃ asādhāraṇaṃ satipi asādhāraṇabhāve cakkhādīnaṃ dvārabhāvena gahitattā dhammāyatanena aggahaṇaṃ daṭṭhabbaṃ dvārārammaṇabhāvehi vā asādhāraṇataṃ sandhāya asādhāraṇanti vuttaṃ
 yebhuyyasahuppattiādīhi uppattikkamādīsu ayutti yojetabbā yebhuyyena hi cakkhāyatanādīni kassaci kadāci ekato uppajjanti tathā hi vuttaṃ kāmadhātuyā upapattikkhaṇe kassaci ekādasāyatanāni pātubhavantītiādi  tasmā āyatanānaṃ uppattikkamo tāva na yujjati na pahānakkamo kusalābyākatānaṃ appahātabbato na paṭipattikkamo akusalānaṃ ekaccaabyākatānañca appaṭipajjanīyato  na bhūmikkamo aḍḍhekādasannaṃ āyatanānaṃ ekantakāmāvacarattā itaresañca catubhūmipariyāpannattā ekaccassa lokuttarabhāvato cāti ajjhattikesu hīti etena ajjhattikabhāvena visayībhāvena ca ajjhattikānaṃ paṭhamaṃ desetabbataṃ dasseti tesupi paṭhamaṃ desetabbesu pākaṭattā paṭhamataraṃ cakkhāyatanaṃ desitanti
tato ghānāyatanādīnīti ettha bahupakārattābhāvena cakkhusotehi purimataraṃ adesetabbāni saha vattuṃ asakkuṇeyyattā ekena kamena desetabbānīti ghānādikkamena desitānīti adhippāyo  aññathāpi hi desitesu na na sakkā codetuṃ na ca sakkā bodhetabbāni na desetunti paccuppannārammaṇattā vā cakkhādīni paṭhamaṃ vuttāni ārammaṇato supākaṭānīti manāyatanaṃ pana kiñci paccunnārammaṇaṃ kiñci yāva navattabbārammaṇanti pacchā vuttaṃ paccuppannārammaṇesupi upādārūpārammaṇāni cattāri paṭhamaṃ vuttāni tato bhūtarūpārammaṇaṃ upādārūpārammaṇesupi dūratare dūre sīghataraṃ sīghañca ārammaṇasampaṭicchanadīpanatthaṃ cakkhādīnaṃ desanākkamo cakkhusotadvayañhi dūragocaranti paṭhamaṃ vuttaṃ tatrāpi cakkhu dūrataragocaranti sabbapaṭhamaṃ vuttaṃ passantopi hi dūratare nadīsotaṃ na tassa sotapaṭighātasaddaṃ suṇāti ghānajivhāsupi ghānaṃ sīghataravuttīti paṭhamaṃ vuttaṃ purato ṭhapitamattassapi bhojanassa gandho gayhatīti yathāṭhānaṃ vā tesaṃ desanākkamo imasmiñhi sarīre sabbupari cakkhussa adhiṭṭhānaṃ tassa adho sotassa tassa adho ghānassa tassa adho jivhāya tathā kāyassa yebhuyyato mano pana arūpibhāvato sabbapacchā vutto taṃtaṃgocarattā tassa tassa anantaraṃ bāhirāyatanāni vuttānīti vuttovāyamatthoti evampi imesaṃ kamo veditabbo gocaro visayo etassāti gocaravisayo mano kassa pana gocaro etassa visayo cakkhādīnaṃ pañcannampi viññāṇuppattikāraṇavavatthānatoti cakkhuviññāṇādīnaṃ uppattikāraṇassa vavatthitabhāvato savibhattibhāvato etena cakkhādianantaraṃ rūpādivacanassa ca kāraṇamāha
saṅgahitattāti gaṇanasaṅgahavasena saṅgahitattā jātivasenāti cakkhubhāvasamānatāvasena paccayabhedo kammādibhedo dānādipāṇātipātādibhedabhinnassa  hi kusalākusalakammassa tassa ca sahakārīkāraṇabhūtānaṃ abbhantarānaṃ bāhirānañca paccayānaṃ bhedena cakkhāyatanaṃ bhinnaṃ visadisaṃ hotīti nirayādiko apadādigatinānākaraṇañca gatibhedo gatīnaṃ gatīsu vā bhedoti katvā hatthiassādiko khattiyādiko ca nikāyabhedo taṃtaṃsattasantānabhedo puggalabhedo yā cakkhādīnaṃ vatthūnaṃ anantappabhedatā vuttā so eva hadayavatthussa bhedo tādisabhedānātivattanato tato manāyatanassa anantappabhedatā yojetabbā yasmā jhānavirahitaṃ nāma lokuttaraṃ natthi tasmā pañcannaṃ jhānānaṃ vasena aṭṭha lokuttaracittāni cattālīsaṃ hontīti tāni ekāsītiyā lokiyacittesu pakkhipitvā āha ekavīsuttarasatappabhedañcāti vatthūti cakkhādivatthu tappabhedena viññāṇaṃ anantappabhedaṃ paṭipadā dukkhāpaṭipadādi ādisaddena jhānādhipatibhūmiārammaṇādīnaṃ saṅgaho daṭṭhabbo nīlaṃ nīlassa sabhāgaṃ aññaṃ visabhāgaṃ paccayo kammādi tatthāpi kusalasamuṭṭhānāditā sītautusamuṭṭhānāditā  ca bhedo veditabbo ādisaddena gatinikāyabhedo sabhāvanānattabhedatoti sukhā dukkhā adukkhamasukhāti evamādiko sabhāvabhedo cakkhusamphassajā sotasamphassajāti evamādikaṃ nānattaṃ
 anāgamanato aniggamanatoti saṅkhepena vuttamatthaṃ vivarituṃ na hītiādi vuttaṃ pubbantāparantesu avijjamānasarūpattā udayato pubbe kutoci nāgacchanti vayato ca uddhaṃ na katthaci gacchanti vijjamānakkhaṇepi ittarakālatāya aniccā dukkhā vipariṇāmadhammā tenāha atha khotiādi saparipphandakiriyāvasena īhanaṃ īhā cintanavasena byāpāranaṃ byāpāro tattha byāpāraṃ dassento āha na hi cakkhurūpādīnaṃ evaṃ hotīti īhaṃ dassento na ca tānītiādi ubhayampi pana īhā ca hoti byāpāro cāti uppaṭipāṭivacanaṃ dhammatāvāti sabhāvo eva kāraṇasamatthatā vā īhābyāpārarahitānaṃ dvārādibhāvo dhammatā imasmiñca atthe yanti etassa yasmāti attho purimasmiṃ sambhavanavisesanaṃ yaṃsaddo suñño gāmoti kho bhikkhave channetaṃ ajjhattikānaṃ āyatanānaṃ adhivacananti  vacanato suññagāmoviyadaṭṭhabbāni annapānasahitanti gahite suññagāme yaṃ yadeva bhājanaṃ parāmasīyati taṃ taṃ rittakaṃyeva parāmasīyati evaṃ dhuvādibhāvena gahitāni yoniso upaparikkhiyamānāni rittakāneva etāni dissantīti tenāha dhuvasubhasukhattabhāvavirahitattāti cakkhādidvāresu abhijjhādomanassuppādakabhāvena rūpādīni cakkhādīnaṃ abhighātakānīti vuttāni ahisusumārapakkhīkukkurasiṅgālamakkaṭā cha pāṇakā visamabilākāsagāmasusānavanāni tesaṃ gocarā tattha visamādiajjhāsayehi cakkhādīhi visamabhāvabilākāsagāmasusānasannissitasadisūpādinnadhammavanabhāvehi abhiramitattā rūpādīnaṃ visamādisadisatā yojetabbā
iti āyatanānaṃ vitthārakathāmukhavaṇṇanā

cakkhussa viññāṇanti cakkhussa kāraṇabhūtassa viññāṇaṃ kāmaṃ rūpālokamanasikārādayopi  tassa viññāṇassa kāraṇā te pana sādhāraṇakāraṇaṃ cakkhu asādhāraṇanti asādhāraṇakāraṇenāyaṃ niddeso yathā bherisaddo yavaṅkuroti tathā hi cakkhu puggalantarāsādhāraṇaṃ nīlādisabbarūpasādhāraṇañcāti sāmibhāvena niddiṭṭhaṃ
vidahatīti evaṃ evañca tayā pavattitabbanti viniyuñjamānaṃ viya uppādetīti attho vidahatīti ca dhātvattho eva visiṭṭho upasaggena dīpīyatīti vināpi upasaggena dhātūti esa saddo tamatthaṃ vadatīti daṭṭhabbo kattukammabhāvakaraṇādhikaraṇesu ca dhātusaddasiddhi hotīti pañcāpi te atthā vuttā lokuttarā dhātuyo saṃsāradukkhaṃ na vidahanti aññadatthu vidhaṃsentīti katvā lokiyāti visesitaṃ vavatthitāti avatthitā aññamaññaṃ vā asaṃkiṇṇā suvaṇṇarajatādidhātuyo suvaṇṇādīnaṃ bījabhūtā selādayo yathāsambhavanti ettha keci lokiyalokuttarāsu dhātūsu yo yo attho sambhavati tadanurūpanti atthaṃ vadanti tadayuttaṃ lokiyā hi dhātuyoti visesetvā vuttattā atthavasena cetaṃ yathāsambhavaggahaṇaṃ kataṃ na dhātuvasena  kāmaṃ pañcapi atthā cakkhādīnaṃ sabbesaṃ icchitabbā tathāpi cakkhādīsu yassa yassa dhammassa yadā kattuvacanicchā na tadā kammabhāvo yadā pana kammavacanicchā na tadā kattubhāvo evaṃ sesesupīti yathāsambhavaggahaṇaṃ tenāha iti cakkhādīsūtiādi
attano sabhāvaṃ dhārentīti dhātuyoti etthāpi dhātīti dhātūti padasiddhi veditabbā dhāraṇattho dhāsaddoti katvā kattuatthopi cāyaṃ purimena asadiso vidhānadhāraṇatthānaṃ bhinnasabhāvattā nissattasabhāvamattadhāraṇañca dhātusaddassa padhāno atthoti visuṃ vutto dhātuyo viya dhātuyoti ettha sīhasaddo viya kesarimhi niruḷhā purise selāvayavesu niruḷho dhātusaddo cakkhādīsu upacaritoti daṭṭhabbo ñāṇañca ñeyyañca ñāṇañeyyāni tesaṃ avayavā tappabhedabhūtā dhātuyo ñāṇañeyyāvayavā tattha ñāṇappabhedo dhammadhātuekadeso ñeyyappabhedo aṭṭhārasāpīti ñāṇañeyyāvayavamattā dhātuyo hontīti atha vā ñāṇena ñātabbo sabhāvo aviparīto dhātusaddena vuccamāno ñāṇañeyyo na diṭṭhiādīhi viparītaggāhakehi ñeyyoti attho tassa ñāṇañeyyassa avayavā cakkhādayo visabhāgalakkhaṇāvayavesu rasādīsu niruḷho dhātusaddo tādisesu aññāvayavesu cakkhādīsu upacaritoti daṭṭhabbo rasādīsu viya vā cakkhādīsupi niruḷho eva nijjīvamattassetaṃ adhivacananti etena nijjīvamattapadatthe dhātusaddassa niruḷhataṃ dasseti cha dhātuyo etassāti chadhāturo yo loke purisoti dhammasamudāyo  vuccati so chadhāturo channaṃ pathavīādīnaṃ nijjīvamattānaṃ sabhāvānaṃ samudāyamatto na ettha jīvo vā puriso vā atthīti attho
 cakkhādīnaṃ kamo pubbe vuttoti idhekekasmiṃ tike tiṇṇaṃ dhātūnaṃ kamaṃ dassento āha hetuphalānupubbavavatthānavasenāti hetuphalānaṃ anupubbavavatthānaṃ hetuphalabhāvo eva manodhammadhātūnañca manoviññāṇassa hetubhāvo yathāsambhavaṃ yojetabbo kiriyamanodhātu manoviññāṇassa upanissayakoṭiyā vipākamanodhātu vipākamanoviññāṇassa anantarādināpi itarassa sabbāpi upanissayakoṭiyā  ca dhammadhātu pana vedanādikā sahajātā sahajātādinā asahajātā anantarādinā upanissayena ārammaṇādinā ca manoviññāṇassa paccayo hotīti dvārabhūtamanovasena vā dvārabhūtamanopi hi suttesu manodhātūti vuccatīti tassā vā manodhātuyā manoviññāṇassa hetubhāvo yathāsambhavaṃ yojetabbo tattha hetūti paccayo adhippeto phalanti paccayuppannanti āha cakkhudhātūtiādi
sabbāsaṃ vasenāti yathāvuttānaṃ ābhādhātuādīnaṃ pañcatiṃsāya dhātūnaṃ vasena aparamatthasabhāvassa paramatthasabhāvesu na kadāci antogadhatā atthīti āha sabhāvato vijjamānānanti
candābhāsūriyābhādikā vaṇṇanibhā evāti āha rūpadhātuyeva hi ābhādhātūti rūpādipaṭibaddhāti rāgavatthubhāvena gahetabbākāro subhanimittanti katvā rūpādayo evāti avatvā paṭibaddhavacanaṃ vuttaṃ asatipi rāgavatthubhāve kusalavipākārammaṇaṃ subhadhātūti dutiyo vikappo vutto sesāti manoviññāṇadhātusampayuttā dhātudvayanirodhamattanti manoviññāṇadhātūnaṃ nirodhamattaṃ catutthāruppacittuppādanirodhabhāvato tadaññaviññāṇanirodho viya hi viññāṇadhātumanodhātūnaṃ nirodho samāpattibalasiddhoti katvā dhātudvayaggahaṇaṃ
dhammadhātumattanti idaṃ kāmadhātuyā dhammadhātupariyāpannattā vuttaṃ kāmapaṭisaṃyuttoti kāmarāgasampayutto ārammaṇakaraṇena vā kāmaguṇopasaṃhito yaṃ etasmiṃ antareti ye etasmiṃ avīciparanimmitavasavattiparicchinne okāse ogāḷhā hutvā adhobhāge ca okāse carantīti etthāvacarā aññattha carantāpi yathāvutte eva ṭhāne pariyāpannāti ettha pariyāpannā
nekkhammadhātudhammadhātu eva vitakkapakkhe sabbepi kusalā dhammāti dānamayapuññakiriyato sīlamayapuññakiriyato pabbajjato ca paṭṭhāya yāva aggamaggādhigamā pavattā sabbepi anavajjadhammā vihiṃsādhātu cetanā paraviheṭhanacchando vā avihiṃsā karuṇā
hīnāti  hīḷitā paṇītāti sambhāvitā nātihīḷitā nātisambhāvitā majjhimāti khandhaniddese āgatā hīnadukato eva nīharitvā majjhimā dhātu vuttāti veditabbā ubhopīti dhammadhātumanoviññāṇadhātuyo
viññāṇadhātu yadipi chaviññāṇadhātuvasena vibhattā tathāpi viññāṇadhātuggahaṇena tassa purecārikapacchācārikattā manodhātu gahitāva hotīti āha viññāṇadhātu cakkhuviññāṇādisattaviññāṇadhātu saṅkhepoyevāti anekesaṃ cakkhudhātuādīnaṃ tāsu ca ekekissā nānappakāratāya nānādhātūnaṃ vasena anekadhātu nānādhātu loko vuttoti āha aṭṭhārasadhātuppabhedamattamevāti
cakkhusotaghānajivhākāyamanodhātumanoviññāṇadhātubhedenāti bahūsu potthakesu likhitaṃ kesuci cakkhusotaghānajivhākāyamanomanoviññāṇadhātubhedenāti tattha na cakkhādīnaṃ kevalena dhātusaddena sambandho adhippeto vijānanasabhāvassa pabhedavacanato viññāṇadhātusaddena ca sambandhe kariyamāne dve manogahaṇāni na kātabbāni na hi dve manoviññāṇadhātuyo santi antarā vā manodhātugahaṇaṃ akatvā cakkhu kāyamanoviññāṇadhātumanodhātūti vattabbaṃ atulyayoge dvandasamāsābhāvato ayaṃ panettha pāṭho siyā cakkhu kāyaviññāṇamanomanoviññāṇadhātubhedenāti tassa viññāṇassa yebhuyyena attavādino tassa ekamekassa attassa advayataṃ niccattañca pavedentīti anekatāniccatāpakāsanaṃ tesaṃ jīvasaññāsamūhananāya hoti khandhāyatanadesanā saṅkhepadesanā indriyadesanā vitthāradesanā tadubhayaṃ apekkhitvā ayaṃ anatisaṅkhepavitthārā dhātudesanā abhidhamme vā suttantabhājanīye  vuttā dhātudesanā atisaṅkhepadesanā ābhādhātuādīnaṃ anekadhātunānādhātuantānaṃ vasena desetabbā ativitthāradesanā tadubhayaṃ apekkhitvā ayaṃ anatisaṅkhepavitthārā
assa bhagavato saddhammatejasā vihataṃ saddhammatejavihataṃ
saṅkhatoti  gaṇanato jātitoti cakkhubhāvasāmaññato atha vā jātitoti cakkhusabhāvato tenāha cakkhupasādoti vīsati dhammāti saṅkhaṃ gacchati vedanādīnaṃ abhinditvā gahaṇato sesakusalākusalābyākataviññāṇavasenāti ettha abyākatāpekkhāya sesaggahaṇaṃ kusalākusalaṃ pana sabbaso aggahitamevāti
tā ca cakkhuviññāṇadhātuādayo pañcapi
purimehevāti anantarādīhi eva javanamanoviññāṇadhātu pana javanamanoviññāṇadhātuyā āsevanapaccayenāpi paccayo hotīti vuttovāyamattho dhammadhātūti pana sahajāto vedanādikkhandho adhippeto tenāha sahajāta paccayo hotīti avigatādīhīti ettha ādisaddena manoviññāṇadhātuyā yathārahaṃ hetuadhipatikammavipākāhārindriyajhānamaggapaccayabhāvo saṅgayhati tenāha bahudhā paccayo hotīti ekaccā ca dhammadhātu sukhumarūpanibbānappakārā yā ca sampayogānantarabhāvādīnaṃ abhāvena ārammaṇakaraṇe yogyā pañcadvārikavipākavajjanatthaṃ ekaccāya manoviññāṇadhātuyāti vuttaṃ manodvārikā pana vipākāpi tadārammaṇabhūtā ekaccaṃ dhammadhātuṃ ārabbha pavattatīti atha vā ekaccāya manoviññāṇadhātuyāti idaṃ sabbaṃ kāmāvacarakusalaṃ kāmāvacarakiriyaṃ abhiññādvayaṃ āruppadvayanti evarūpaṃ manoviññāṇadhātuṃ sandhāya vuttaṃ lokuttaramanoviññāṇadhātuyā pana ekaccā dhammadhātu ārammaṇapaccayoti pākaṭoyamattho cakkhuviññāṇadhātuādīnaṃ cakkhādīnaṃ yathāvuttapaccayadhammato atirekepi paccayadhamme dassetuṃ na kevalantiādi āraddhaṃ tattha ālokādayoti āloko nāma sūriyālokādi tassa suttantanayena upanissayabhāvo veditabbo evaṃ sesānipi
vivaraṃ nāma visesato sotabilaṃ vāyu gandhūpasaṃharaṇakavāto āpo mukhe pakkhittaāhārassa temanakaudakaṃ pathavī kāyappasādassa nissayabhūtā pathavīdhātu bhavaṅgamanaṃ dvikkhattuṃ calitaṃ bhavaṅgacittaṃ sabbattha manasikāro āvajjanamanasikāro
 avisesato  daṭṭhabbākārassa vuccamānattā āha sabbā evāti visesato vipassanāya bhūmivicāro esoti saṅkhatāti visesitaṃ pubbantāparantavivittatoti ettha pubbantonāma atīto addhā aparanto nāma anāgato ubhayattha ca saṅkhatā dhātuyo sabhāvavivittā anupalabbhamānasabhāvattā pubbanto vā sabhāvadhammassa udayo tato pubbe avijjamānattā aparanto vayo tato paraṃ abhāvato tasmā pubbantāparantavivittatoti pākābhāvato viddhaṃsābhāvatoti vuttaṃ hoti
bheritalaṃ viya cakkhudātu saddassa viya viññāṇassa nissayabhāvato ādāsatalādīsupi eseva nayo yantaṃ nāma ucchuyantaṃ cakkayaṭṭhīti tilamanthaṃ āha so hi acakkabaṇdhopi taṃsadisatāya cakkayaṭṭhītveva vuccati cakkabandhameva vā sandhāya tathā vuttaṃ imāhi ca upamāhi nijjīvāna bheritaladaṇḍādīnaṃ samāyoge nijjīvānaṃ saddādīnaṃ viya nijjīvānaṃ cakkhurūpādīnaṃ samāyoge nijjīvānaṃ cakkhuviññāṇādīnaṃ pavattīti kāraṇaphalānaṃ dhātumattataṃ kārakavedakavirahañca dasseti
purecarānucarā viyāti nijjīvassa kassaci keci nijjīvā purecarānucarā viyāti attho manodhātuyeva vā attano khaṇaṃ anativattantī attano khaṇa anativattantānaṃyeva cakkhuviññāṇādīnaṃ avijjamānāyapi purecarānucarābhisandhiyaṃ anantarapubbakālāparakālatāya purecarānucarā viya daṭṭhabbā
channañhi viññāṇadhātūnaṃ ekajjhaṃ anekānantarapaccayābhāvato ekajjhaṃ uppattiabhāvo viya aññamaññānantarapaccayatābhāvato anantaruppattipi natthi yadi siyā chaḷārammaṇasannidhāne manasikāramantarenāpi chaḷārammaṇūpaladdhi siyā na ca hoti tasmā dassanādianantaraṃ savanādīnaṃ abhāvo viya manoviññāṇadhātānantaraṃ na dassanādīni na ca dassanādianantaraṃ manoviññāṇadhātu hoti tattha bhavaṅgassa dassanādīnañca bhinnārammaṇatāya manoviññāṇadhātānantaraṃ dassanādīni dassanādīnaṃ anantarañca savanādīni na uppajjantīti yuttametaṃ dassanādīnaṃ pana santīramaṇassa ca abhinnavisayatāya dassanādianantaraṃ na manāviññāṇadātu hotīti ayuttanti  nayidamevaṃ niyatāniyatavisayānaṃ bhinnavisayabhāvupapattito yadi ca dassanādianantaraṃ kāci viññāṇadhātu uppajjeyya sāpi dassanādidvāratāya  dassanādiviññāṇadhātu eva siyā na manoviññāṇadhātu tato ca dassanādikiccavidhuraṃ cintanaṃ manananti manodvārappavattānaṃ mananakiccāpariccāgo viya dassanaviññāṇadhātuyā dassanakiccāpariccāgo āpajjati tathā tadanantarassāti sabbāyapi dassanaviññāṇabhāvato ca viññāṇakāyā na bhaveyyuṃ
yathā pana manoviññāṇadhātānantaraṃ manodhātu tato cakkhuviññāṇādīni evaṃ dassanaviññāṇadhātānantaraṃ manodhātu tato sotaviññāṇādīni hontīti ce na manodhātuyā dassanadhātubhāvappasaṅgato yathā hi manaso nibbisesāvatthā mananamattatāya manodhātu evaṃ dassanassa nibbisesāvatthā dassanamattatāya dassanadhātu siyā tañca cakkhūviññāṇaṃ rūpavisayanti saddādivisayābhogābhāvato savanaviññāṇādīnaṃ asambhavo tato ca rūpārammaṇapasutameva viññāṇaṃ siyā manoviññāṇānaṃ viya dassanaviññāṇādīnaṃ samānavatthubhāvappasaṅgato aññavatthusannissitañca viññāṇaṃ na siyā na cetaṃ yuttaṃ tasmā sukhadukkhānaṃ viya upekkhā cakkhuviññāṇādīnaṃ manoviññāṇassa ca byavadhāyikā manodhātu daṭṭhabbā na cassā upekkhāya viya adukkhamasukhatā adassanādiamananatā ata kho mananakiccāvisesato manoviññāṇasabhāgatā mano hi hadayavatthumhi vattamāno aññavatthusannissitānaṃ viññāṇānaṃ visayaṃ dassetvā nivattamāno aggi viya usumamatte mananamatte ṭhatvā nivattati aññavatthusannissitaviññāṇanirodhe ca uṭṭhahanto aggi viya usumamatte uṭṭhahati paccayānurūpapavattikāni ca mananamattāni manoviññāṇadhātuyā antāni honti paṭighasaññāsahagatānañhi pañcannaṃ viññāṇānaṃ indriyārammanapaṭighātajatāya abhinipātamattakiccaṃ mananalakkhaṇindriyasamuppannassa ca manoviññāṇassa visayavicintanāsambhūtatāya tadanurūpācintanā tasmā abhinipātappaccayapaṭighaṭṭanānighaṃsabalena bhavaṅgalakkhaṇaṃ cittaṃ calanāvatthaṃ hutvā nivattamānaṃ cintanāvisesavirahato abhinipātānuguṇaṃ cintanāvasānaṃ mananamattaṃ uppādeti
dassanādipi  abhinipātamattaṃ dutiyaṃ khaṇaṃ anativattamānaṃ attānuguṇaṃ cintanāmananasamaññāvirahato dassanādiabhinipātavisesavicittaṃ cittabhāvādinā samānaṃ cintanādimananamattaṃ aññavatthusmiṃ nibbatteti tasmā vatthukiccehi taṃ manoviññāṇakāyasaṅgahitāpi manodhātu manodvāranikkhamapavesabhūtā ārammaṇantare dvārantaramanasikāratabbisayasampaṭicchanabhāvena  pañcannaṃ viññāṇadhātūnaṃ yathākkamaṃ purecarā anucarāti ca vuttā sā panāyaṃ satipi viññāṇabhāve manaso sambhūya visiṭṭhamananakiccābhāvato dhātubhāvasāmaññena manomattā dhātu manodhātūti vuccati
yathāvutteneva ca hetunā mattasaddalopaṃ katvā viññāṇaṭṭhayogato manomattaṃ viññāṇanti manoviññāṇakāyasaṅgahopi cassā yujjati eva aññaviññāṇehi pana dvārārammaṇehi ca visesanatthaṃ manodhātūti vuttāti manoviññāṇadhātūti pana viññāṇadhātuvisesanaṃ manogahaṇaṃ dhātuvisesanatthe ca manoviññāṇaggahaṇe viññāṇavisesanaṃ dvārabhūtamanodassanamevāti dvārasamaññārahattā na manodhātūti vuccati tañhi manodvārantogadhaṃ na ca dassanādipurecarānucaranti manaso viññāṇadhātu manaso viññāṇanti ca manodvārasamaññārahaṃ savisesañca tassa mananakiccaṃ viññāṇakiccañcāti mattasaddassa lopamantarena manoviññāṇanti nijjīvabhāvavibhāvanatthaṃ manoviññāṇadhātūti ca vuccatīti
sallamiva sūlamiva tividhadukkhatāsamāyogato daṭṭhabbo vedanāsallasūlayogāti vedanāsaṅkhātasallasūlayogato āturā viyāti tena āturibhūtā puggalā viya āsāyeva dukkhaṃ āsādukkhaṃ āsāvighātaṃ dukkhaṃ vā saññā hi asubhādikampi subhādito sajjānantī āsaṃ tassā ca vighātaṃ āsīsitasubhādiasiddhiyā janetīti vanamigo tiṇapurisaṃ purisoti gaṇhanto ayathābhūccanimittaggāhako tathā saññāpīti āha vanamigo viyāti kammapadhānā saṅkhārāti paṭisandhiyaṃ pakkhipanatotiādi vuttaṃ jātidukkhānubandhatoti attanā nibbattiyamānena jātidukkhena anubandhatā bhavapaccayā jāti hi jātidukkhanti padumaṃ viya dissamānaṃ khuracakkaṃ viya rūpampi  itthiādibhāvena dissamānaṃ nānāvidhupaddavaṃ janeti sabbe anatthā rāgādayo jātiādayo ca visayabhūtā anupasantā sappaṭibhayā cāti tappaṭipakkhabhūtattā asaṅkhatā dhātu amatādito daṭṭhabbā
vavatthānābhāvo idameva imassa ārammaṇanti niyamābhāvo tena yathā araññamakkaṭo kenaci anivārito gahitaṃ ekaṃ rukkhasākhaṃ muñcitvā aññaṃ gaṇhāti tampi muñcitvā aññanti katthaci anavaṭṭhito paribbhamati evaṃ gahitaṃ ekaṃ ārammaṇaṃ muñcitvā aññaṃ tampi muñcitvā aññanti anavaṭṭhitatā ārammaṇaṃ aggahetvā pavattituṃ asamatthatā ca makkaṭasamānatāti  dasseti aṭṭhivedhaviddhopi uppathaṃ anugaccchanto duṭṭhasso assakhaḷuṅko yatthakāmanipātitoti yattha katthaci icchitārammaṇe nipātibhāvato nānāvesadhārī raṅganaṭo
āyatanadātuniddesavaṇṇanā niṭṭhitā
iti pannarasamaparicchedavaṇṇanā
