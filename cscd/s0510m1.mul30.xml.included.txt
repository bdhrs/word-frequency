


 isisaṅghe  ahaṃ pubbe āsiṃ mātaṅgavāraṇo
mahesīnaṃ pasādena padmakesaramokiriṃ

 paccekajinaseṭṭhesu dhutarāgesu tādisu
tesu cittaṃ pasādetvā kappaṃ saggamhi modahaṃ

 ekanavutito kappe kesaraṃ okiriṃ tadā
duggatiṃ nābhijānāmi buddhapūjāyidaṃ phalaṃ

 paṭisambhidā catasso vimokkhāpi ca aṭṭhime
chaḷabhiññā sacchikatā kataṃ buddhassa sāsanaṃ
itthaṃ  sudaṃ āyasmā padumakesariyo thero imā gāthāyo abhāsitthāti



 gandhamālaṃ mayā dinnaṃ vipassissa mahesino
adāsiṃ ujubhūtassa koseyyavatthamuttamaṃ

 ekanavutito kappe yaṃ vatthamadadiṃ  pure
duggatiṃ nābhijānāmi gandhadānassidaṃ phalaṃ

 ito  pannarase kappe suceḷo nāma khattiyo
sattaratanasampanno cakkavattī mahabbalo

 paṭisambhidā catasso kataṃ buddhassa sāsanaṃ
itthaṃ sudaṃ āyasmā sabbagandhiyo thero imā gāthāyo abhāsitthāti



 kaṇikāraṃva  jotantaṃ udayantaṃva bhāṇumaṃ
vipassiṃ addasaṃ buddhaṃ lokajeṭṭhaṃ narāsabhaṃ

 añjaliṃ  paggahetvāna abhinesiṃ sakaṃ gharaṃ
abhinetvāna sambuddhaṃ paramannamadāsahaṃ

 ekanavutito kappe paramannamadiṃ  tadā
duggatiṃ nābhijānāmi paramannassidaṃ phalaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā paramannadāyako thero imā gāthāyo abhāsitthāti



 vipassino bhagavato mahābodhimaho ahu
rukkhaṭṭhasseva sambuddho  lokajeṭṭho narāsabho 

 bhagavā tamhi samaye bhikkhusaṅghapurakkhato
catusaccaṃ pakāseti vācāsabhimudīrayaṃ

 saṅkhittena ca desento vitthārena ca desayaṃ 
vivaṭṭacchado sambuddho nibbāpesi mahājanaṃ

 tassāhaṃ dhammaṃ sutvāna lokajeṭṭhassa tādino
vanditvā satthuno pāde pakkāmiṃ uttarāmukho

 ekanavutito  kappe yaṃ dhammamasuṇiṃ tadā
duggatiṃ nābhijānāmi dhammasavassidaṃ phalaṃ

 tettiṃsamhi  ito kappe eko āsiṃ mahīpati
sutavā nāma nāmena cakkavattī mahabbalo

 paṭisambhidā catasso kataṃ buddhassa sāsanaṃ
itthaṃ sudaṃ āyasmā dhammasaññako thero imā gāthāyo abhāsitthāti



 bhāgīrathīnadītīre  ahosi assamo tadā
tamahaṃ assamaṃ gacchiṃ phalahattho apekkhavā

 vipassiṃ tattha addakkhiṃ pītaraṃsiṃva bhāṇumaṃ
yaṃ me atthi phalaṃ sabbaṃ adāsiṃ satthuno ahaṃ

 ekanavutito kappe yaṃ phalaṃ adadiṃ tadā
duggatiṃ nābhijānāmi phaladānassidaṃ phalaṃ

 paṭisambhidā catasso kataṃ buddhassa sāsanaṃ
itthaṃ  sudaṃ āyasmā phaladāyako thero imā gāthāyo abhāsitthāti



 namo te buddha vīratthu vippamuttosi sabbadhi
byasanamhi  anuppatto tassa me saraṇaṃ bhava

 siddhattho tassa byākāsi loke appaṭipuggalo
mahodadhisamo saṅgho appameyyo anuttaro

 tattha tvaṃ viraje khette anantaphaladāyake
saṅghe cittaṃ pasādetvā subījaṃ vāpa  ropaya

 idaṃ  vatvāna sabbaññū lokajeṭṭho narāsabho
mameva anusāsitvā vehāsaṃ nabhamuggami

 aciraṃ gatamattamhi sabbaññumhi narāsabhe
maraṇaṃ samanuppatto tusitaṃ upapajjahaṃ

 tadāhaṃ viraje khette anantaphaladāyake
saṅghe cittaṃ pasādetvā kappaṃ saggamhi modahaṃ

 catunnavutito kappe pasādamalabhiṃ tadā
duggatiṃ nābhijānāmi pasādassa idaṃ phalaṃ

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā sampasādako thero imā gāthāyo abhāsitthāti



 siddhatthassa  bhagavato ārāmo ropito mayā
sandacchāyesu  rukkhesu upāsantesu pakkhisu

 addasaṃ virajaṃ buddhaṃ āhutīnaṃ paṭiggahaṃ
ārāmaṃ abhināmesiṃ lokajeṭṭhaṃ narāsabhaṃ

 haṭṭho haṭṭhena cittena phalaṃ pupphamadāsahaṃ
tato jātappasādova taṃ vanaṃ pariṇāmayiṃ

 buddhassa yamidaṃ dāsiṃ vippasannena cetasā
bhave nibbattamānamhi nibbattati phalaṃ mama

 catunnavutito kappe yaṃ ārāmamadaṃ tadā
duggatiṃ nābhijānāmi ārāmassa idaṃ phalaṃ

 sattatiṃse ito kappe sattāsuṃ mudusītalā
sattaratanasampannā cakkavattī mahabbalā

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā ārāmadāyako thero imā gāthāyo abhāsitthāti



 atthadassissa munino addasaṃ sāvakaṃ ahaṃ
navakammaṃ karontassa sīmāya upagacchahaṃ

 niṭṭhite navakamme ca anulepamadāsahaṃ
pasannacitto sumano puññakkhette anuttare

 aṭṭhārase  kappasate yaṃ kammamakariṃ tadā
duggatiṃ nābhijānāmi anulepassidaṃ phalaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā anulepadāyako thero imā gāthāyo abhāsitthāti



 udentaṃ  sataraṃsiṃva pītaraṃsiṃva bhāṇumaṃ
vanantaragataṃ santaṃ lokajeṭṭhaṃ narāsabhaṃ

 addasaṃ supinantena siddhatthaṃ lokanāyakaṃ
tattha cittaṃ pasādetvā sugatiṃ upapajjahaṃ

 catunnavutito kappe yaṃ saññamalabhiṃ tadā
duggatiṃ nābhijānāmi buddhasaññāyidaṃ phalaṃ

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā buddhasaññako thero imā gāthāyo abhāsitthāti



 piyadassino bhagavato pabbhāro sodhito mayā
ghaṭakañca upaṭṭhāsiṃ paribhogāya tādino

 taṃ me buddho viyākāsi piyadassī mahāmuni
sahassakaṇḍo satabheṇḍu  dhajālu haritāmayo

 nibbattissati  so yūpo ratanañca anappakaṃ
pabbhāradānaṃ datvāna kappaṃ saggamhi modahaṃ

 ito bāttiṃsakappamhi susuddho nāma khattiyo
sattaratanasampanno cakkavattī mahabbalo

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā pabbhāradāyako thero imā gāthāyo abhāsitthāti


tassuddānaṃ 
kesaraṃ gandhamannañca dhammasaññī phalena ca
pasādārāmadāyī ca lepako buddhasaññako
pabbhārado ca gāthāyo ekapaññāsa kittitā
