

dhātusambhavasaṅgahitattāti ettha khandhādīnaṃ kāmadhātuādidhātūsu sambhavabhedabhinnānaṃ niravasesato saṅgahitattāti vibhāgena yojanā tathā sesesupi pariyāpannapabhedabhinnānantiādinā tattha niravasesato saṅgahitattāti iminā sabbasaṅgāhikavāroti ayamassa atthānugatā samaññāti dasseti yasmā cettha khandhādīnaṃ dvādasannaṃ koṭṭhāsānaṃ anavasesasaṅgaho tasmā evaṃ dutiyavārādīnañcettha anuppaveso veditabbo khandhādīnameva hi tesaṃ sambhavādivicāro uppattānuppattidassanavāroti vattuṃ yuttoti yojanā anuppattidassanañcettha atthāpattisiddhaṃ veditabbaṃ na hi tattha kati khandhā na pātubhavantītiādipāḷi atthi
pucchānurūpanti yenādhippāyena pucchā katā tadanurūpaṃ avitathabyākaraṇaṃ nāma buddhānaṃ eva āveṇikaṃ aññesaṃ taṃ yādicchikaṃ sutakkharasadisanti āha sabbaññuvacanaṃ viññāya katattāti


 kāmabhaveti  idaṃ okāsavasena vatvā puna sattasantānavasena vattuṃ kāmadhātusambhūtānañcāti vuttanti tamatthavisesaṃ dassento iddhiyā atthoti āha na vattabbaṃ siyāti kasmā vuttaṃ yadipi asaññasattānaṃ acakkhukattā rūpāyatanaṃ accantasukhumattā heṭṭhimabhūmikānañca agocaro samānabhūmikānaṃ pana vehapphalānaṃ uparibhūmikānañca suddhāvāsānaṃ cakkhāyatanassa gocaro hotīti āyatanādikiccaṃ karotiyevāti sakkā vattuṃ yaṃ panettha vitthārato vattabbaṃ taṃ heṭṭhā vuttameva heṭṭhato avīcinirayaṃ pariyantaṃ katvā uparito paranimmitavasavattideve  antokaritvā yaṃ etasmintiādinā  vuttapadesā kāmāvacarādiokāsā te sattanikāyā ca dhātūti vuccanti samudāyassa avayavādhārabhāvato yathā māsapuñjo māsoti sattā uppajjanti etthāti sattuppatti uppajjanaṭṭhena sattāva uppatti sattuppattīti evaṃ okāsasattalokadvayassa sattuppattipariyāyo veditabbo sattabhāvena uppatti na anupādinnakkhandhā viya saṅkhārabhāvenevāti adhippāyo ke pana teti āha sattāvāsavasena upādinnakakkhandhāti taṃtaṃpariyāpannānanti taṃtaṃsattāvāsapariyāpannānaṃ sattānaṃ saṅkhārānameva vā sadisādhiṭṭhānabhāvenāti sadisākārena pavattamānānaṃ khandhānaṃ patiṭṭhānabhāvena yebhuyyena hi tasmiṃ sattāvāse dhammā samānākārena pavattanti


tattha aññattha cāti tasmiṃ aññasmiñca bhave okāse ca paricchedakārikāya kāmāditaṇhāya paricchijja āpannā gahitāti pariyāpannāti taṃtaṃbhavādiantogadhā taṃtaṃpariyāpannā



dhātuttayabhūtadevavasenāti  kāmādidhātuttaye nibbattadevānaṃ vasena


 suparimajjitakañcanādāsaṃ  viya sobhati vijjotatīti subho sarīrobhāso tena subhena kiṇṇā vikiṇṇāti subhakiṇṇā
taṃtaṃmanasikāranti parittapathavīkasiṇādigatamanasikāraṃ appanākkhaṇepīti pisaddena pubbabhāgaṃ sampiṇḍeti chandanaṃ ārammaṇapariyesanaṃ chando kattukamyatāchando paṇidhānaṃ cittaṭṭhapanā paṇidhi saññāvirāgādīhi ārammaṇassa visesanaṃ tathāpavattāya bhāvanāya ārammaṇakaraṇameva
vipulaṃ vuccati mahantaṃ santabhāvopi mahanīyatāya mahantamevāti āha vipulā phalāti vipulasantasukhāyuvaṇṇādiphalāti
 yaṃ cātumahārājikānaṃ āyuppamāṇaṃ sañjīve eso eko rattidivo tāya rattiyā tiṃsa rattiyo māso tena māsena dvādasamāsiko saṃvaccharo tena saṃvaccharena pañca vassasatāni sañjīve āyuppamāṇaṃ yaṃ tāvatiṃsānaṃ āyuppamāṇaṃ eso kāḷasutte eko rattidivo tena saṃvaccharena vassasahassaṃ kāḷasutte āyuppamāṇaṃ yaṃ yāmānaṃ āyuppamāṇaṃ eso saṅghāte eko rattidivo tena saṃvaccharena dve vassasahassāni saṅghāte  āyuppamāṇaṃ yaṃ tusitānaṃ āyuppamāṇaṃ roruve eso eko rattidivo tena saṃvaccharena cattāri vassasahassāni roruve āyuppamāṇaṃ yaṃ nimmānaratīnaṃ āyuppamāṇaṃ mahāroruve eso eko rattidivo tena saṃvaccharena aṭṭha vassasahassāni mahāroruve āyuppamāṇaṃ yaṃ paranimmitavasavattīnaṃ devānaṃ āyuppamāṇaṃ tāpane eso eko rattidivo tena saṃvaccharena soḷasa vassasahassāni tāpane āyuppamāṇaṃ mahātāpane upaḍḍhantarakappo avīciyaṃ eko antarakappo ca āyuppamāṇanti vadanti devānaṃ adhimuttakālakiriyā viya tādisena puññabalena antarāpi maraṇaṃ hotīti kammameva pamāṇanti vuttanti veditabbaṃ evañca katvā abbudādiāyuparicchedopi yuttataro hotīti
kiṃjhānanti aṭṭhasu jhānesu kataraṃ jhānaṃ bhavasīsānīti bhavaggāni puthujjanabhavaggaṃ ariyabhavaggaṃ sabbabhavagganti vehapphalādīnaṃ samaññā kassaci sattāti puthujjanassa kassaci pañcāti sotāpannassa sakadāgāmino ca kassaci tayoti anāgāmino vasena vuttaṃ tasmā so brahmakāyikādīhi cuto arūpaṃ upapajjanto veditabbo navasu brahmalokesu nibbattaariyasāvakānaṃ tatrūpapattiyeva hoti na heṭṭhūpapattīti  ayaṃ aṭṭhakathāpāṭhoti adhippāyena yaṃ panātiādi vuttaṃ tatrūpapattipi hoti uparūpapattipi na heṭṭhūpapattīti pana pāṭhoti tena heṭṭhūpapattiyeva nivāritātiādivacanena payojanaṃ natthi arūpadhātūpapatti ca na nivāritāti sambandho arūpadhātūpapatti na nivāritā matthake ṭhitova parinibbātīti niyamassa anicchitattā
aññatthāti kāmaloke tatthāti rūpaloke ayaṃ aṭṭhakathāti paṭhamajjhānabhūmiyaṃ nibbatto parinibbātīti evaṃ pavattā aṭṭhakathā tenevāti yasmā rūpadhātuyaṃ upapanno adhippeto na upapajjanāraho teneva kāraṇena tassāti yathāvuttassa rūpadhātuyaṃ upapannassa ariyasāvakassa yena rūparāgena tattha rūpabhave upapanno tasmiṃ arūpajjhānena vikkhambhite sammadeva diṭṭhādīnavesu yathā kāmarūpabhavesu āyatiṃ bhavābhilāso na bhavissati evaṃ arūpabhavepīti dassento āha puna bhavissatiyevāti tattha nibbattoti rūpadhātuyaṃ upapanno ariyamaggaṃ bhāvetvāti heṭṭhimaṃ ariyamaggaṃ sampādetvā nibbattabhavādīnavadassanavasenāti tasmiṃ rūpabhave nibbattopi tattheva ādīnavadassanavasena anivattitabhavābhilāsoti upari arūpabhave avissaṭṭhabhavapatthano yato arūpadhātuyaṃ upapajjanāraho tassa vasenāti tādisassa ariyasāvakassa  vasena kassaci pañca kassaci tayo anusayā anusentīti ayaṃ yamakapāḷi  pavattā


 ruppanalakkhaṇaṃ  rūpaṃ anubhavanalakkhaṇā vedanātiādinā sāmaññalakkhaṇapariggāhikā phusanalakkhaṇo phasso sātalakkhaṇaṃ sukhantiādinā visesalakkhaṇapariggāhikā
cattāro khandhā siyā kusalātiādīsu idha yaṃ vattabbaṃ taṃ khandhavibhaṅgādīsu vuttaṃ tasmā tattha vuttanayeneva gahetabbanti adhippāyo sesaṃ yadettha na vuttaṃ taṃ suviññeyyamevāti




