 Namo tassa bhagavato arahato sammāsambuddhassa 
Niruttidīpanīpāṭha
Ganthārambha
1.
 Caturāsītisahassa , dhammakkhandhāpabhaṅkarā;
Lokamhi yassa jotanti, nantavaṇṇapabhassarā.
2.
 Anantavaṇṇaṃ sambuddhaṃ, vande niruttipāraguṃ;
Saddhammañcassa saṅghañca, visuddhavaṇṇabhājanaṃ.
3.
 Moggallāno mahāñāṇī, niruttāraññakesarī;
Nadi byākaraṇaṃnādaṃ, sogatāraññabyāpanaṃ.
4.
 Tassatthaṃ dīpayissāmi, nānārāsiṃvibhājayaṃ;
Ogāyha saddasatthāni, navaṅgaṃ satthusāsananti.
1. Sandhikaṇḍa
Saññārāsi
Garusaññārāsi
Vaṇṇo , saro, savaṇṇo, dīgho, rasso, byañjano, vaggo, niggahītaṃ.
1.Aādayo titālīsaṃtitālīsa (bahūsu)vaṇṇāka. 2; rū. 2; nī. 1, 2.
Aādayo bindantā tecattālīsakkharā vaṇṇā nāma honti.
A, ā, i, ī, u, ū, eta, e, ota, o. Ka, kha, ga, gha, ṅa, ca, cha, ja, jha, ña, ṭa, ṭha, ḍa, ḍha, ṇa, ta, tha, da, dha, na, pa, pha, ba, bha, ma, ya, ra, la,va sa, ha, ḷa, aṃ. Atthaṃ vaṇṇenti pakāsentīti vaṇṇā, akkharāti ca vuccanti, nāmapaññattirūpattā nakkharanti khayavayaṃ na gacchantīti akkharā. ‘‘Nāmagottaṃ na jīratī’’ti saṃ. ni. 1.76 hi vuttaṃ.
2.Dasādo sarāka. 3; rū. 3; nī. 3.
Tesu vaṇṇesu ādimhi dasa vaṇṇā sarā nāma honti. Sayameva laddhasarūpā hutvā rājanti virocantīti sarā.
3.Dve dve savaṇṇā.
Tesu saresu dve dvesarā savaṇṇā nāma honti.
A, ā avaṇṇo, i, ī ivaṇṇo, u, ū uvaṇṇo, eta, e etavaṇṇo, ota, o otavaṇṇo. Samāno vaṇṇo suti etesanti savaṇṇā, sarūpāti ca vuccanti, samānaṃ rūpaṃ suti etesanti sarūpā.
4.Pubbo rassoka. 4; rū. 4; nī. 4.22.
Dvīsu  dvīsu savaṇṇesu yo yo pubbo hoti, so so rasso nāma hoti. Rassena kālena vattabbāti rassā, rassakālo nāma akkhidalānaṃ ummisananimmisanasamakālo.
Tattha eta, ota iti dve ekapadasaṃyoge pare kvaci labbhanti. Eṭṭhi, seṭṭho, oṭṭho, sotthi.
Ekapadasaṃyogeti kiṃ? Padantarasaṃyoge pare rassā mā hontūti. Maṃ ce tvaṃ nikhaṇaṃ vane, jā. 2.22.5 putto tyāhaṃ mahārāja jā. 1.1.7.
Kvacīti kiṃ? Ekapadasaṃyogepi vaggantesu vā ya, ra, la, vesu vā paresu rassā mā hontūti. Enti, senti, eyya, bhāseyya, meṇḍo, soṇḍo.
5.Paro dīghoka. 5; rū. 5; nī. 5.
Dvīsu dvīsu savaṇṇesu yo yo paro hoti, so so dīgho nāma hoti. Dīghena kālena vattabbāti dīghā, dīghakālo nāma rassehi diguṇakālo.
6.Kādayo byañjanāka. 6; rū. 8; nī. 6.
Tesu vaṇṇesu kādayo bindantā vaṇṇā byañjanā nāma honti. Atthaṃ byañjayantīti byañjanā. Te pana suddhā addhamattikā, rassayuttā diyaddhamattikā, dīghayuttā tiyaddhamattikā.
7.Pañcapañcakā vaggāka. 7; rū 9; nī. 7.
Tesu byañjanesu kādi-mantā pañcabyañjanapañcakā vaggā nāma honti.
Kādi  pañcako kavaggo, cādi ca vaggo, ṭādi ṭavaggo, tādi tavaggo, pādi pavaggo. Sesā avaggāti siddhaṃ. Vaṇṇuddese ekaṭṭhānikānaṃ byañjanānaṃ vagge samūhe niyuttāti vaggā.
8.Bindu niggahītaṃka. 8; rū. 10; nī. 8.
Ante bindumatto vaṇṇo niggahītaṃ nāma. Niggayha gayhati uccāriyatīti niggahītaṃ.
Garusaññārāsi niṭṭhito.
Byañjanavuttirāsi
Ṭhānaṃ, karaṇaṃ, payatanaṃ rū. 2 (piṭṭhe); nī 6 (piṭṭhe); 23 (suttaṅke).
Cha ṭhānāni – kaṇṭhaṭṭhānaṃ, tāluṭṭhānaṃ, muddhaṭṭhānaṃ, dantaṭṭhānaṃ, oṭṭhaṭṭhānaṃ, nāsikaṭṭhānaṃ. Tesu byattaṃ vadantena yattha ‘‘akkha’’nti vuccati, taṃ kaṇṭhaṭṭhānaṃ. Yattha ‘‘iccha’’nti, taṃ tāluṭṭhānaṃ. Yattha ‘‘raṭṭha’’nti, taṃ muddhaṭṭhānaṃ. Yattha ‘‘sattha’’nti, taṃ dantaṭṭhānaṃ. Yattha ‘‘puppha’’nti vuccati, taṃ oṭṭhaṭṭhānaṃ. Nāsapadeso nāsikaṭṭhānaṃ.
Katthaci pana uraṭṭhānaṃ, siraṭṭhānaṃ, jivhāmūlaṭṭhānantipi āgataṃ. Tattha siraṭṭhānaṃ nāma muddhaṭṭhānameva. Jivhāmūlaṭṭhānaṃ pana sabbavaṇṇānaṃ sādhāraṇanti vadanti.
Karaṇaṃ catubbidhaṃ – jivhāmūlaṃ, jivhopaggaṃ, jivhaggaṃ, sakaṭṭhānanti.
Payatanaṃ catubbidhaṃ – saṃvuṭaṃ, vivaṭaṃ, phuṭṭhaṃ, īsaṃphuṭṭhanti. Tattha karaṇānaṃ sakasakaṭṭhānehi saddhiṃ saṃvaraṇādiko visesākāro saṃvuṭādi nāma.
Tattha kaṇṭhapadesānaṃ aññamaññaṃ saṅghaṭṭanena uppannā avaṇṇa, kavagga, hakārā kaṇṭhajā nāma. Tālumhi jivhāmajjhasaṅghaṭṭanena uppannā ivaṇṇa, cavagga, yakārā tālujā nāma. Mukhabbhantaramuddhamhi  jivhopaggasaṅghaṭṭanena uppannā ṭavagga, ra, ḷakārā muddhajā nāma. Upari dantapantiyaṃ jivhaggasaṅghaṭṭanena uppannā tavagga, la, sakārā dantajā nāma. Oṭṭhadvayasaṅghaṭṭanena uppannā uvaṇṇa, pavaggā oṭṭhajā nāma. Niggahītaṃ nāsikajaṃ nāma. Pañcavaggantā pana nāsikaṭṭhānepi sakaṭṭhānepi jāyanti. Ekāro kaṇṭhatālujo. Okāro kaṇṭhoṭṭhajo. Vakāro dantoṭṭhajo. Apica ivaṇṇuvaṇṇā kaṇṭhepi jāyantiyeva. Yadā hakāro vaggantehi vā ya, ra, la, vehi vā yutto hoti, tadā urajoti vadanti. Pañho, tuṇhi, nhāto, vimhito, gayhate, vulhate, avhānaṃ.
Kaṇṭhaṃ saṃvaritvā uccārito akāro saṃvuṭo nāma. Sakasakaṭṭhāna, karaṇāni vivaritvā uccāritā sesasarā ca sa, hakārā ca vivaṭā nāma. Tāniyeva gāḷhaṃ phusāpetvā uccāritā pañcavaggā phuṭṭhā nāma. Thokaṃ phusāpetvā uccāritā ya, ra, la, vā īsaṃphuṭṭhā nāma. Tattha oṭṭhajesu tāva pavaggaṃ vadantānaṃ oṭṭhadvayassa gāḷhaṃ phusanaṃ icchitabbaṃ. Kasmā? Phuṭṭhapayatanikattā pavaggassa. Uvaṇṇaṃ vadantānaṃ pana oṭṭhadvayassa vivaraṇaṃ icchitabbaṃ. Kasmā? Vivaṭapayatanikattā uvaṇṇassa. Esa nayo sesesu sabbesūti.
Cūḷaniruttiyaṃ pana sabbe rassasarā saṃvuṭā nāma, sabbedīghasarā vivaṭā nāmāti vuttaṃ. Tathā saddasāratthajāliniyaṃ, katthaci sakkaṭaganthe ca. Idaṃ yuttataraṃ. Aññaṭṭhānikabyañjanehi yuttā sarā attano ṭhāna, karaṇāni jahantāpi payatanaṃ na jahanti. Tasmā nānāvaṇṇānaṃ saṃsagge payatanānaṃ saṃsaggabhedopi veditabboti. Tattha ‘‘suṇātu me’’ti vadanto yadi ṇā-kāraṃ jivhaggena dantaṭṭhāne katvā vadeyya, dantajo nā-kāro eva bhaveyya. Tu-kārañca jivhopaggena muddhaṭṭhāne katvā vadeyya, muddhajo ṭu-kāro eva bhaveyya. Evañca sati akkharavipatti nāma siyā. Esa nayo sesesu muddhajadantajesu. Tasmā kammavācaṃ sāventehi nāma ṭhāna, karaṇa, payatanesu suṭṭhu kusalehi bhavitabbanti.
Sithilañca , dhanitañca, dīghaṃ, rassaṃ, garuṃ, lahuṃ;
Niggahītaṃ, vimuttañca, sambandhañca, vavatthitaṃ nī. 9, 10, 11, 12, 13, 14, 15, 16-19, 20, 21 suttesu passitabbaṃ.
Mudunā vacīpayogena vattabbā vaggapaṭhama, tatiya, pañcamā sithilā nāma. Thaddhena vacīpayogena vattabbā vaggadutiya, catutthā dhanitā nāma. Dīgha, rassā pubbe vuttā. Dīghā ceva saṃyogapubbā ca niggahītantā ca garukā nāma. Sesā lahukā nāma. Yathā saddasahito vāto mukhachiddena bahi anikkhamma nāsasotābhimukho hoti, tathā mukhaṃ avivaṭaṃ katvā vattabbaṃ byañjanaṃ niggahītaṃ nāma. Tena yuttāni sabbabyañjanāni niggahītantāni nāma. Sesā vimuttā nāma. Padasandhivasena vattabbaṃ sambandhaṃ nāma. Padacchedaṃ katvā vattabbaṃ vavatthitaṃ nāma.
Byañjanavuttirāsi niṭṭhito.
Lahusaññārāsi
Jho, lo, po, gho, go.
9.Yuvaṇṇāiyuvaṇṇā (bahūsu)jhalā nāmassanteka. 58; rū. 29; nī. 205.
Anitthiliṅgassa nāmassa ante ivaṇṇuvaṇṇā kamena jhalasaññā honti.
10.Pitthiyaṃka. 59; rū. 182; nī. 206.
Itthiliṅge nāmassante ivaṇṇuvaṇṇā pasaññā honti.
11.Ghāka. 60; rū. 177; nī. 207.
Gho
, Ā iti dvipadaṃ. Itthiliṅge ākāro ghasañño hoti.
12.Go syālapaneka. 57; rū. 71; nī. 214.
Ālapane si gasañño hoti.
Lahusaññārāsi niṭṭhito.
Saṅketarāsi
13.Vidhi visesanaṃ yaṃ tassacaṃ. 1.1.6; pā. 1.1.72; vidhibbisesanantassa (bahūsu).
Sutte yaṃ visesanaṃ dissati, tassa vidhi ñātabbo.
‘Ato yonaṃ ṭāṭe’. Narā, nare. Yonanti visesanaṃ. Ṭāṭeti vidhi.
14.Sattamiyaṃ pubbassarū. 8 (piṭṭhe); caṃ. 1.1.7; pā. 1.1.66.
Sattamīniddese pubbavaṇṇasseva vidhi ñātabbo.
‘Saro lopo sare’. Lokaggo apa. thera 1.12.57.
15.Pañcamiyaṃ parassacaṃ. 1.1.8; pā. 1.1.67.
Pañcamīniddese parasseva vidhi ñātabbo.
‘Ato yonaṃ ṭāṭe’. Narā, nare.
16.Ādissacaṃ. 1.1.9; pā. 1.1.54.
Parassa sissamāno dissamāno (mū) vidhi ādivaṇṇassa ñātabbo.
‘Ra  saṅkhyāto vā’. Terasa.
17.Chaṭṭhiyantassacaṃ. 1.1.10; pā. 1.1.52.
Chaṭṭhīniddese tadantassa vidhi ñātabbo.
‘Rājassi nāmhi’. Rājinā.
18.Ṅānubandhocaṃ. 1.1.11; pā. 1.1.53.
Ṅānubandho ādeso chaṭṭhīniddiṭṭhassa antassa ñātabbo.
‘Gossāvaṅa’. Gavassaṃ.
19.Ṭānubandhonekavaṇṇo sabbassacaṃ. 1.1.12; pā. 1.1.55; ṭānubandhānekavaṇṇā sabbassa (bahūsu).
Yo ca ṭānubandho ādeso, yo ca anekavaṇṇo ādeso, tadubhayaṃ chaṭṭhīniddiṭṭhassa sabbasseva vaṇṇasamudāyassa ñātabbaṃ.
Ṭānubandhe tāva –
‘Imassānitthiyaṃ ṭe’. Esu.
Anekavaṇṇe –
‘Animi nāmhi’. Anena, iminā.
20.Ñakānubandhā ādyantācaṃ. 1.1.13; pā. 1.1.46.
Ñānubandho āgamo ca kānubandho āgamo ca kamena chaṭṭhīniddiṭṭhassa ādimhi ca ante ca ñātabbo.
Ñānubandhe –
‘Brūto tissiña’. Braviti.
Kānubandhe  –
‘Bhūssa vuka’. Babhuva.
21.Mānubandho sarānamantā parocaṃ. 1.1.14; pā. 1.1.47.
Mānubandho āgamo sarānaṃ antasaramhā paro hoti.
‘Najjāyo svāma’. Najjāyo sandanti. ‘Maṃ vā rudhādīnaṃ’. Rundhati. ‘Jara sadānamīma vā’. Jīrati, sīdati.
Imasmiṃ byākaraṇe anekasaratā nāma nadī, purisa iccādīsu liṅgapadesu eva atthi, gamu, pacaiccādīsu dhātupadesu natthi. Sabbadhātuyo byañjanantā eva honti, dhātvantalopakiccaṃ natthi. Tasmā najjāyoti ettha ī-kāro antasaro nāma. Tato ‘najjāyo svāma’ iti suttena ā-kārāgamo. Rundhatīti ettha pana u-kāro antasaro nāma, tato ‘‘maṃ vā rudhādīna’’nti suttena bindāgamo. Evaṃ jīrati, sīdati iccādīsu. Mrammapotthakesu pana ‘‘mānubandho padānamantā paro’’ti pāṭho, so sīhaḷapotthakehi na sameti.
22.Vippaṭisedhecaṃ. 1.1.16; pā. 1.4.2.
Samānavisayānaṃ dvinnaṃ vidhīnaṃ aññamaññapaṭisedharahite ṭhāne yebhuyyena paro vidhi okāsaṃ labhati.
Cattārome bhikkhave dhammā aṅguttaranikāye -ettha cattārimeti pubbalope sampatte paralopo okāsaṃ labhati.
23.Saṅketo nāvayavonubandhocaṃ. 1.1.5.
Yo vaṇṇo payogassa avayavo na hoti, suttesu saṅketamatto hoti, so anubandho nāma.
‘Gossāva’ . Gavassaṃ-etena padarūpavidhāne anubandho upayogaṃ na gacchatīti ñāpeti.
24.Vaṇṇaparena savaṇṇopi.
Vaṇṇasaddo paro etasmāti vaṇṇaparo, vaṇṇaparena rassasarena savaṇṇopi gayhati sayañca, avaṇṇoti vutte ā-kāropi gayhati a-kāro cāti vuttaṃ hoti. Evaṃ ivaṇṇuvaṇṇesu.
25.Ntuvantumantāvantutavantusambandhīntu vantumantvāvantutavantu sambandhī (bahūsu).
Ntuiti vutte vantu, mantu, āvantu, tavantūnaṃ sambandhībhūto ntukāro gayhati.
‘Ntantūnaṃ nto yomhi paṭhame’. Guṇavanto, satimanto, yāvanto, bhuttavanto.
Saṅketarāsi niṭṭhito.
Sandhividhāna
Atha sandhividhānaṃ dīpiyate.
Lopo, dīgho, rasso, vuddhi, ādeso, āgamo, dvibhāvo, vipallāso.
Loparāsi
26.Saro lopo sareka. 12; rū. 13; nī. 30.
Luppatīti lopo. Sare pare sarūpo vā asarūpo vā pubbo saro lopo hoti.
Sarūpe tāva –
Avaṇṇe-lokaggo apa. thera 1.12.57, bhavāsavo, dha. sa. 1102 avijjāsavo dha. sa. 1102, avijjānusayo vibha. 949.
Ivaṇṇe-munindo, munīrito, varavādīrito, itthindriyaṃ vibha. 219.
Uvaṇṇe-bahūpakāro jā. 1.22.588, bahukā ūmi bahūmi, sarabhuyā ūmi sarabhūmi, sarabhuyā udakaṃ sarabhūdakaṃ.
Asarūpe –
Sotindriyaṃ vibha. 219, kāmupādānaṃ, bhavesanā dī. ni. 3.305, bhavogho dha. sa. 1156, so tuṇhassa pārā. 381, diṭṭhānusayo vibha. 949, diṭṭhupādānaṃ, diṭṭhekaṭṭhaṃ, diṭṭhogho dha. sa. 1156, mudindriyaṃ mahāva. 9, puttā matthi dha. pa. 62, urassa dukkho pāci. 402, asantettha na dissanti dha. pa. 304 iccādi.
Iti pubbaloparāsi.
27.Paro kvacika. 13; rū. 15; nī. 31.
Pubbasaramhā sarūpo vā asarūpo vā paro saro kvaci lopo hoti.
Sarūpe tāva –
Taṃ kadāssu bhavissati jā. 2.22.144 ādayo; taṃ kudassu, kudāssu nāma dummedho, dukkhassantaṃ karissati dha. pa. 376, yadāssa sīlaṃ paññañca jā. 2.22.1474, tadāssu kaṇhaṃ yuñjanti jā. 1.1.29 -kaṇhanti mahākaṇhagoṇaṃ, taṇhāssa vippahīnā, māssu  kujjha rathesabha, satthahārakaṃ vāssa pariyeseyya pārā. 167, 171, āgatāttha tumhe, sotukāmāttha tumhe, māyyo evarūpamakāsi, papaṃ avinduṃ jā. 1.1.2 -pavaḍḍhaṃ āpaṃ labhiṃsūtyattho, nālaṃ kabaḷaṃ padātave jā. 1.1.27 -pa+ādātaveti chedo, gaṇhituntattho, ruppatīti rūpaṃ, bujjhatīti buddho-dīgho, aggīva tappati, itthīva gacchati, nadīva sandati, mātupaṭṭhānaṃ, pitupaṭṭhānaṃ, yete dhammā ādikalyāṇā cūḷava. 399 iccādi.
Asarūpe –
Itissa pāci. 465, itipi pārā. 1, assamaṇīsi pārā. 135, akataññūsi dha. pa. 383, vandehaṃ, sohaṃ, yassadāni mahāva. 242, chāyāva anapāyinī dha. pa. 2, mādisesu kathāva kā, kinnumāva samaṇiyo madhuvā maññati bālo dha. pa. 69, cakkhundriyaṃ vibha. 219, dveme bhikkhave dhammā a. ni. 2.3, tayome bhikkhave dhammā a. ni. 3.17 iccādi.
Kvacīti kiṃ? Katamā cānanda aniccasaññā a. ni. 10.60.
Iti paraloparāsi.
28.Na dve vā.
Dve pubbaparasarā kvaci lopā na honti vā.
Appamādo amataṃ padaṃ dha. pa. 21, ko imaṃ pathaviṃvicessati dha. pa. 44.
Kvacitveva? Sotindriyaṃ vibha. 219, cakkhundriyaṃ vibha. 219,
Vāti kiṃ ? Komaṃ vasaliṃ parāmasissati.
Ito paṭṭhāya yāvasandhikaṇḍāvasānā yuttaṭṭhānesu sabbattha kvacisaddo, vāsaddo ca vattante. Tattha kvacisaddo nānāpayogaṃ dasseti. Vāsaddo ekapayogassa nānārūpaṃ dasseti. Lopanisedho.
29.Parasarassa.
Niggahītamhā parasarassa kvaci lopo hoti vā.
Tvaṃsi pe. va. 47; jā. 2.22.764, candaṃva vimalaṃ suddhaṃ dha. pa. 413; su. ni. 642, cakkaṃva vahato padaṃ dha. pa. 1, halaṃdāni pakāsituṃ mahāva. 8, kinti vadeyyaṃ, cīvaranti, pattanti, bhikkhunti.
Iti saraloparāsi.
30.Saṃyogādi lopo.
Saṃyogassa ādibhūto byañjano kvaci lopo hoti vā.
Pupphaṃsā uppajjati pārā. 36 – idha pubbasuttena saralopo, evaṃsa te āsavā pahīnā honti ma. ni. 1.24, sace bhutto bhaveyyāhaṃ, sājīvo garahito mama mi. pa. 6.1.5 - assa+ājīvoti chedo, bhaveyyāti attho.
Tīsu byañjanesu sarūpānaṃ dvinnaṃ ādibyañjanassa lopo – agyāgāraṃ pāci. 326, agyāhito, vutyassa, vityānubhūyate, ekasataṃ khatyā jā. 2.22.594, ratyo, ratyā, ratyaṃ, sakvāhaṃ mārisa devānamindo saṃ. ni. 1.268, iccādi.
Sarūpānanti  kiṃ? Titthyā puthuso vadanti su. ni. 897, catutthyantaṃ, chaṭṭhuntaṃ, cakkhvābādhaṃ, vatthvettha.
Iti byañjanaloparāsi.
31.Lopo.
Niggahītassa kvaci lopo hoti vā.
Sare pare tāva –
Evāhaṃ cintayitvāna bu. vaṃ. 2.27, pupphadānaṃ adāsahaṃ-adāsiṃ+ahanti chedo, bindulopo, puna pubbasaralopo, tuyhatthāya mahāmuni, tuyhevetaṃ dukkaṭaṃ dī. ni. 2.178, tāsāhaṃ santike pāci. 709, tesāhaṃ evaṃ vadāmi, pañcannetaṃ dhammānaṃ adhivacanaṃ, channetaṃ dhammānaṃ adhivacanaṃ, samaṇa tveva pucchāmi jā. 2.22.253 samaṇa teva, brāhmaṇa tveva pucchāmi jā. 2.22.258 brāhmaṇa teva -tvaṃ+evāti chedo, vidūnaggamiti.
Byañjane pare –
Taṃ tuyhamūle paṭidesemi.
Gāthāyaṃ –
Ariyasaccānadassanaṃ khu. pā. 5.11, etaṃ buddhāna sāsanaṃ dha. pa. 183, khandhānañca paṭipāṭi, dhātuāyatanāna ca dha. sa. aṭṭha. nidānakathā.
Māgame pare –
Garuḷo uragāmiva jā. 1.4.124 supaṇṇo, dhammo arahatāmiva dī. ni. 2.348, āloko passatāmiva su. ni. 769, bako kakkaṭakāmiva jā. 1.1.38, nabhaṃ tārakitāmiva jā. 2.22.1989 tārācitāmiva, padumaṃ  hatthagatāmiva jā. 2.22.2336 -etesu māgame bindulopo, byañjane pubbasaradīgho ca.
Tathā saṃupasaggassa bindulope antasaradīgho –
Sārāgo, sāratto, avisāhāro, sārambho, sāraddho, sāketaṃ nagaraṃ, sādhāraṇaṃ, saṃ assa atthīti sāmī.
Samāse tumantamhi niccaṃ –
Kattukāmo, gantukāmo iccādi.
Iti binduloparāsi.
32.Syādilopo pubbassekassa.
Vicchāyaṃ ekassa vibhatyantassa padassa dvitte kate pubbapadassa syādilopo hoti.
Ekekaṃ, ekekāni, ekekena, ekekassa iccādi.
Māgame –
Ekamekaṃ, ekamekāni iccādi.
Iti syādiloparāsi.
Appavidhānamuccate.
33.Tadaminādīnicaṃ. 5.2.1.27; pā. 6.3.109; mu. 2.34; kā. 2.27.
Mahāvuttisuttamidaṃ, tadaminādīni padarūpāni iminā nipātanena sijjhantīti attho.
Saralopo byañjane –
Lābu=alābu , pidhānaṃ=apidhānaṃ, dvāraṃ pidahitvā=apidahitvā, gini=aggini, ratnaṃ=ratanaṃ, nhānaṃ=nahānaṃ, asnāti=asanāti, hanti=hanati, hanti kuddho puthujjano a. ni. 7.64, phalaṃ ve kadaliṃ hanti a. ni. 4.68, sakkāro kāpurisaṃ hanti. Katthaci bahuvacanampi dissati. Vikkosamānā tibbāhi, hanti nesaṃ varaṃ varaṃ jā. 2.22.2370.
Ivaṇṇalope –
Ārāmarukkhacetyāni=cetiyāni dha. pa. 188, athatthekasataṃ khatyā jā. 2.22.594 =khattiyā, tithyā puthuso vadanti su. ni. 897. Tithyā puthuso niviṭṭhā su. ni. 898 =titthiyā. Viddhasto=viddhaṃsito, utrasto=utrāsito, sneho=sineho, klesavatthūni=kilesavatthūni, kriyā=kiriyā, plavanti=pilavanti.
Uvaṇṇalope –
Paddhāni=padumāni, usmā=usumā iccādi.
Saṃyogādibyañjanalopo ca –
Puttānañhi vadho dukho, mātigho labhate dukhaṃ, appassādā kāmā dukhā, natthi kāmaparaṃ dukhaṃ jā. 2.19.118, sekho=sekkho, apekhā=apekkhā, upasampadāpekho=upasampadāpekkho mahāva. 70 iccādi.
Sarena saha byañjanalopo –
Paṭisaṅkhā yoniso a. ni. 6.58, akkhāti=akkhāyati, gandhaṃ ghāti=ghāyati, abhiññā=abhiññāya, pariññā=pariññāya, adhiṭṭhā=adhiṭṭhāya, patiṭṭhā=patiṭṭhāya, āvīkatā hissa phāsu mahāva. 134, assavanatā dhammassa parihāyanti mahāva. 8, vipāko tadārammaṇatā uppajjati paṭṭhā. 3.1.98, dasāhaparamatā dhāretabbaṃ pārā. 462, nāyaṃ brāhmaṇabhojanatthā, tilodano hehiti jā. 1.8.1, visasenova gārayho, yassatthā rukkharopakā jā. 1.3.54 =visasenovāti evaṃnāmako rājā eva, yassatthā dūramāyanti jā. 1.3.28 – yassāti udarassa, pitu atthā candavatī jā. 1.9.66, upādārūpaṃ, anupādā vimutto, saddhāpabbajito, upanidhāpaññatti. Saṃvidhāvahāro, yāti=yāyati, vāti=vāyati, nibbāti=nibbāyati, nibbanti=nibbāyanti, pahāti=pahāyati, sappatisso=sappatissayo, suhado=suhadayo=sabbattha yalopo,
Mukharo=mukhakharo, vācākaraṇo=vākkaraṇo, vācāpatho=byappatho=vāssa byattaṃ, rassattañca, evaṃ byākho=evaṃ viya kho=vissa byattaṃ, dīgho ca yalopo ca.
Lolupo, momuho, kukkuco, susukho, roruvoiccādīsu pana atisayatthadīpanatthaṃ padadvittaṃ katvā pubbapadesu akkharalopo.
Padalopo ādimajjhantesu –
Datto=devadatto, assehi yutto ratho=assaratho, rūpabhavo=rūpaṃ, arūpabhavo=arūpaṃ iccādi.
Loparāsi niṭṭhito.
Dīgha, rassarāsi
Atha  dīgha, rassā dīpiyante.
34.Sesā dīghā.
Pakkhittamidaṃ suttaṃ. Luttehi vā ādesakatehi vā vaṇṇehi sesā rassasarā kvaci dīghā honti vā.
Pubbalutte tāva –
Tatrāyamādi bhavatiṃ dha. pa. 375, tatrābhiratimiccheyya dha. pa. 88; saṃ. ni. 5.198, buddhānussati, saddhīdha vittaṃ purisassa seṭṭhaṃ su. ni. 183, anāgārehi cūbhayaṃ dha. pa. 404; su. ni. 633, dhammūpasaṃhitā dī. ni. 2.349, tathūpamaṃ dhammavaraṃ adesayi khu. pā. 6.13, tesaṃ vūpasamo sukho dī. ni. 2.221 iccādi.
Paralutte –
Ajitāti bhagavā avoca su. ni. 1039, 1041, sumedho sājāto cāti, ruppatīti rūpaṃ saṃ. ni. 3.79, bujjhatīti buddho, sādhūtipatissuṇitvā dha. pa. aṭṭha. 1.4 kāḷayakkhinīvatthu, kiṃsūdha vittaṃ purisassa seṭṭhaṃ su. ni. 184 iccādi.
Bindulutte –
Tāsāhaṃ pāci. 709, tesāhaṃ jā. 2.22.313.
Ādesesu –
Myāyaṃdhammo mahāva. 7, svāhaṃ pe. va. 485, vityānubhūyate iccādi.
Yadipi imāni rūpāni byañjane uparisuttena sijjhanti, luttādesesu pana niccamiva dīghasiddhiñāpanatthaṃ idaṃ suttaṃ pakkhittanti daṭṭhabbaṃ.
35.Byañjane dīgharassāka. 25, 26; nī. 35, 36, 64, 71, 165, 179.
Byañjane  pare rassadīghānaṃ kvaci dīgha, rassā honti vā. Tattha dīghavidhi nāma gāthāvasena vā āgamavasena vā vacanasukhavasena vā buddhisukhavasena vā hoti.
Tattha gāthāvasena tāva –
Madhuvāmaññati bālo dha. pa. 69, khantī ca sovacassatā khu. pā. 5.10, evaṃ gāme munī care dha. pa. 49, sakko ujū ca suhujū ca khu. pā. 9.1 iccādi.
Āgame –
Uragāmiva jā. 1.7.30, arahatāmiva dī. ni. 2.348, passatāmiva su. ni. 769 iccādi. Gāthāvasenātipi yujjati.
Vacanasukhañca buddhisukhañca purime sesadīghepi labbhati.
Tattha vacanasukhe –
Chārattaṃ mānattaṃ cūḷava. 97, pakaṭṭhaṃ vacanaṃ pāvacanaṃ, pāsādo, pākāro, pāvassi megho, nagaraṃ pāvisi, pāvekkhi, pārisuddhi, pāṭipado, caturāsītisahassāni dha. sa. aṭṭha. 584 iccādi.
Buddhisukhaṃ nāma padacchedañāṇasukhaṃ. Tattha –
Sātthaṃ sabyañjanaṃ pārā. 1, sātthikā dhammadesanā, cakkhumāssa yathā andho iccādi.
Bindulutte pana sārāgo, sāratto iccādīni pubbe uddhaṭāniyeva.
Iti dīgharāsi.
Rassasandhimhi  gāthāvasena tāva –
Yiṭṭhaṃvahutaṃva loke dha. pa. 108, bhovādi nāma so hoti dha. pa. 396; su. ni. 625, yathābhāvi guṇena so iccādi.
Āgame ya, ra, dāgamesu pubbarasso –
Yathayidaṃ a. ni. 1.1-4, tathayidaṃ, yathariva amhākaṃ bhagavā, tathariva bhikkhusaṅgho, sammadeva samācare saṃ. ni. 1.112, sammadakkhāto mayā satisambojjhaṅgo saṃ. ni. 5.194 iccādi.
Saṃyogarasso nāma bahulaṃ labbhati –
Akkamo, parakkamo, akkhāto, aññā, aññindriyaṃ, aññātaṃ bhagavā, aññātaṃ sugata, attharaṇaṃ, apphoṭeti, alliyati, acchindati, assādo, ābhassaro, pabhassaro, sabbaññutaññāṇaṃ, jhānassa lābhimhi vasimhi pārā. 203-204.
Tā, topaccayesupi rasso –
Kataññutā, atthaññutā, dhammaññutā, kaññato, nadito, vadhuto.
Samāse –
Itthipumaṃ, itthiliṅgaṃ, itthibhāvo, sabbaññubuddho iccādi.
Iti rassarāsi.
Dīgha, rassarāsi niṭṭhito.
Vuddhirāsi
Atha  vuddhisandhi dīpiyate.
36.Yuvaṇṇānameo luttāka. 14; rū. 16; nī. 34.
Luttā pubbasaramhā vā parasaramhā vā sesānaṃ ivaṇṇuvaṇṇānaṃ kamena e, oādesā honti vā.
Paraivaṇṇe –
Bandhusseva samāgamo, ateva me acchariyaṃ jā. 2.22.1988, vāteritaṃ, jineritaṃ.
Parauvaṇṇe –
Gaṅgodakaṃ, pattaṃ vodakaṃ katvā cūḷava. 376, saṅkhyaṃ su. ni. 754 nopeti vedagū mahāni. 6, udakomiva jātaṃ.
Kriyāpadesu –
Veti, apeti, upeti, apekkhā, upekkhā iccādi.
Pubbaivaṇṇe –
Rathesabho, janesabho, munelayo iccādi- tattha rathīnaṃ āsabho jeṭṭhakoti rathesabho, rathīnanti rathavantānaṃ ratharuḷhānaṃ yodhānanti attho. Janīnaṃ āsabho janesabho, janīnanti janavantānaṃ issarānaṃ. Munīnaṃ ālayo vihāro munelayo.
Pubbauvaṇṇe –
Sundarā itthī sotthi, sundaro attho yassāti sotthi, rassattaṃ, maṅgalaṃ.
Vuddhirāsi niṭṭhito.
Ādesasandhi
Athādesasandhi  dīpiyate.
37.Yavā sareka. 18, 19, 21, 45; nī. 44, 46, 47, 51, 58.
Sare pare ivaṇṇuvaṇṇānaṃ ya, vādesā honti vā.
Ivaṇṇe –
Paṭisanthāravutyassa dha. pa. 376, sabbā vityānubhūyate, kyāhaṃ aparajjhāmi pārā. 383 – idha paṭhamaṃ bindhulopo, sutā ca paṇḍitātyattha, sutā ca paṇḍitātyamhā jā. 2.21.149, ñāto senāpatītyāhaṃ jā. 2.21.94, iccetaṃ kusalaṃ pārā. 411, iccassa vacanīyaṃ dīghanikāye, paccuttaritvā, paccāharati pārā. 305-307, pacceti, paccayo, acceti, accayo dī. ni. 1.251, accāyaṃ majjhimo khaṇḍo jā. 1.7.33 – atireko ayaṃ majjhimo khaṇḍotyattho, apuccaṇḍatā – aputiaṇḍatātyattho, jaccandho, jaccaghānako, jacceḷako, abbhuggacchati, abbheti, abbhokāso dī. ni. 1.191, ajjhokāso ajjhāgamā iccādi.
Vātveva? Itissa muhuttampi pāci. 465, atisigaṇo, adhīritaṃ.
Ettha ca iccetantiādīsu iminā suttena iti, pati, atiputi, jāti, abhi, adhisaddānaṃ ivaṇṇassa yattaṃ, ‘tavagga, varaṇāna’…nti suttena yamhi tavaggassa cattaṃ, ‘vagga, la, sehi te’ti suttena yassa pubbarūpattaṃ, abhi, adhisaddesu pana ‘catutthadutiyesvesa’…nti suttena vaggacatutthānaṃ tatiyattaṃ.
Uvaṇṇe  –
Cakkhvābādhamāgacchati, pātvākāsi ma. ni. 2.308, vatthvettha vihitaṃ niccaṃ, dvākāro mahāva. 9, madhvāsavo pāci. 328, anvayo, anveti, svākkhāto mahāva. 26, 62, svākāro mahāva. 9, bahvābādho iccādi.
38.Eonaṃka. 17, 18; rū. 19, 20; nī. 43, 44.
Sare pare e, onaṃ ya, vādeso hoti vā.
Kyassa byapathayo assu su. ni. 967, kyassu idha gocarā su. ni. 967 -ke+assa puggalassāti attho, byapathayoti vacanapathā, yathā nāmaṃ tathā jhassa-ce+assāti chedo, tyāhaṃ evaṃ vadeyyaṃ ma. ni. 1.30, tyassa pahīnā honti, putto tyāhaṃ mahārāja jā. 1.1.7, pabbatyāhaṃ gandhamādane jā. 2.22.397, adhigato kho myāyaṃ dhammo mahāva. 7, yyassa vippaṭisārajā, yyassa te honti anatthakāmā, yyassu maññāmi samaṇe-ettha ca avisiṭṭhepi vacanasadde ye+assāti padacchedabuddhisukhatthaṃ ‘yyassā’ti potthakāropanaṃ yujjatiyeva, yathā taṃ? ‘Yadāssa sīlaṃ paññañca’ jā. 2.22.1474 iccādīsu viya, kvatthosi jīvitena me, yāvatakvassa kāyo, tāvatakvassa byāmo dī. ni. 2.35, atha khvassa, atthi khvetaṃ brāhmaṇa, yatvādhikaraṇaṃ dī. ni. 1.213, yvāhaṃ, svāhaṃ iccādi.
Vātveva? So ahaṃ vicarissāmi su. ni. 194, so ahaṃ bhante.
39.Yuvaṇṇānamiyaṅuvaṅamoga. 5-136 (yuvaṇṇāna miya ṅu va ṅa sare).
Sare pare ivaṇṇuvaṇṇantānaṃ padānaṃ iyaṅa, uvaṅādesā honti vā. Ṅānubandho antādesattho. Evaṃ sabbattha.
Idha  ekekassa padassa rūpadvayaṃ vuccate.
Ivaṇṇe –
Tiyantaṃ tyantaṃ – tattha tiyantanti iminā suttena siddhaṃ, tyantanti ‘yavā sare’ti suttena. Evaṃ sesesu. Aggiyāgāre agyāgāre, catutthiyatthe mahāva. 37 catutthyatthe, pañcamiyatthe pañcamyatthe, pathaviyākāso pathabyākāso, viyañjanaṃ byañjanaṃ, viyākato byākato, viyākaṃsu byākaṃsu, viyatto byatto, viyūḷho byūḷho, dhammaṃ adhiyeti ajjheti, patiyeti pacceti pattiyāyati vā, pariyaṅko pallaṅko, vipariyāso vipallāso, idha ekarūpaṃ hoti – pariyatti, pariyatto, pariyāyo, pallaṅkoiccādīsu parisadde rassa lattaṃ katvā issa ‘yavā sare’ti yatte kate yassa pubbarūpattaṃ.
Uvaṇṇe –
Bhikkhuvāsane, sayambhuvāsane, idhapi rūpadvayaṃ labbhati – duvaṅgikaṃ=dvaṅgikaṃ, bhuvādigaṇo=bhvādigaṇo iccādi.
40.Vitisseve vārū. 33 (piṭṭhe).
Evasadde pare itisaddassa i-kārassa vo hoti vā.
Itveva coro aṅgulimālo, samuddotveva saṅkhyaṃ udā. 45 gacchati, mahāudakakkhandhotveva saṅkhyaṃ gacchati, mahāsammatotveva paṭhamaṃ akkharaṃ nibbattaṃ dī. ni. 3.131, isigilitveva samaññā ahosi ma. ni. 3.133.
Vāti kiṃ? Iccevattho, samuddoteva saṅkhyaṃ gacchati.
Suttavibhattena  evasadde pare aññati-kārassa vattaṃ. Vilapatveva so dijo jā. 1.6.103, anusetvevassa kāmarāgo, anusetvevassa rūparāgo – anuseti+eva+assāti chedo, hotveva kāriyasanniṭṭhānaṃ, hoteva vā.
41.Eonama vaṇṇeka. 27; rū 39; nī. 66, 163-4.
Sarabyañjanabhūte vaṇṇe pare e, onaṃ attaṃ hoti vā. Tattha essa attaṃ yebhuyyena ma, dāgamesveva hoti.
Akaramhasa te kiccaṃ jā. 1.4.29 – akaramhasetyattho, disvā yācakamāgate jā. 1.7.58; 2.22.2261, disvā paṇḍitamāgate jā. 2.22.783, yamāhu natthi vīriyanti jā. 2.18.162 – ye+āhutyattho. Kadassu – ke+assu, yadeva te jātinissitā, tadeva te jarānissitāye+eva, te+evāti chedo, sve bhavo svātanaṃ pārā. 22 – byañjane dīgho.
Omhi –
Sa sīlavā dha. pa. 84, sa paññavā, sa ve kāsāvamarahati dha. pa. 10, esa attho, esa dhammo dha. pa. 5, dinnamāsi janindena jā. 2.22.2161 (dinnamhāti janindena) – dinno+āsīti chedo, maggamatthi vibha. aṭṭha. 189 – maggo+atthi, aggamakkhāyati a. ni. 1.47, paccayākārameva ca vibha. aṭṭha. 225, saṅgho pabbatamiva, saddo cicciṭamiva, hiyyo bhavo hiyyattanaṃ, pāto asanaṃ pātarāso, pātamanusiṭṭho, kakusandha koṇāgamano, thera vādānamuttamo – kakusandhoti ca theroti ca chedo, theravādoti attho.
Suttavibhattena  animittepi hoti. Tuvañca dhanusekha ca jā. 1.16.239, paccayamahāpadeso hesa, ekakoṭṭhāso esa, abhilāpamattabhedo esa iccādi.
42.Gossāvaṅaka. 22, 78; rū. 28; nī. 52, 229.
Sare pare gossa antassa avaṅa hoti.
Go ca asso ca gavāssaṃ.
Suttavibhattena byañjanepi. Sagavacaṇḍo a. ni. 4.108, paragavacaṇḍo.
Appavidhānamuccate.
Mahāvuttinā avaṇṇassa uttaṃ, ottañca –
Puthujjano, puthubhūto-puthūti vā eko pāṭipadiko, puthunā puthunītipi dissati, apekkhiyāno apekkhiyānaapekkhitvātyattho. Evaṃ anumodiyāno, marīcikūpamaṃ abhisambuddhāno, mā maṃ pisācā khādantu, jīva tvaṃ saradosataṃ jā. 1.2.9, rattidivova so dibbo, mānusaṃ saradosataṃ-vassasatantyattho, anuyanti disodisaṃ dī. ni. 3.281, sampatanti disodisaṃ-taṃ taṃ disantyattho, parosataṃ, parosahassaṃ, aññoññaṃ aññamaññaṃ, ponopuññaṃ punappunaṃ, ponobbhavikā taṇhā-punoti vā eko nipāto, puno tassa mahe sino, puno pattaṃ gahetvāna, na ca dāni puno atthi, mama tuyhañca saṅgamo, na puno amatākāraṃ, passissāmi mukhaṃ tava apa. therī 2.2.235.
Ivaṇṇassa attaṃ, uttaṃ, ettañca –
Tadamināpetaṃ pariyāyena veditabbaṃ-taṃ etaṃ atthajātaṃ iminā pariyāyena veditabbanti attho, sakiṃ āgacchati sīlenāti  sakadāgāmī, itthiyā bhāvo itthattaṃ, evumaṃ – evaṃ+imanti chedo, tvaṃ no satthā mahāmune, atthadhammavidū ise.
Uvaṇṇassa ittaṃ, ottañca –
Mātito dī. ni. 1.303, pitito, mātipakkho, pitipakkho, mātigho jā. 2.19.118, pitigho, mattikaṃ dhanaṃ pārā. 34, pettikaṃ dhanaṃ, api no lacchasi, kacci no tumhe yāpetha, kathaṃ no tumhe yāpetha, sotukāmattha no tumhe bhikkhave, na no samaṃ atthi khu. pā. 6.3, na hi no saṅkarantena ma. ni. 3.272, natthi no koci pariyāyo jā. 1.5.110 (na hi no koci pariyāyo) – imesu tīsu nusaddo ekaṃsatthe, sosito sotatto ceva jā. 1.1.94 sotatto sosindo ceva; ma. ni. 1.157 – suṭṭhu sītalo suṭṭhu santattotyattho, jambunadiyā jātaṃ jambonadaṃ.
Essa ittaṃ –
Okandāmasi bhūtāni, pabbatāni vanāni ca jā. 2.22.2173 – avakandāmasetyattho, yaṃ karomasi brahmuno, tadajja tuyhaṃ dassāma dī. ni. 2.370, idha hemantagimhisu dha. pa. 286, buddhapaccekabuddhisu, cetehi cetaputtihi cariyā. 1.106 – cetaputtehi saddhintyattho.
Ossa uttaṃ –
Manuññaṃ, na tenatthaṃ abandhisu jā. 1.6.7 – so tena vacanena atthaṃ na abandhi na labhītyattho. Avhāyantu su yuddhena jā. 2.22.871 – so  pahāravacanena maṃ avhayantotyattho. Api nu hanukā santā jā. 1.1.146 – no hanukā ekantaṃ khinnā dukkhapattātyattho.
Vikārasandhipi ādesasandhirūpattā idha saṅgayhati.
Iti sarādesarāsi.
Kavaggato paṭṭhāya vaggāvaggabyañjanānaṃ ādeso dīpiyate.
43.Vaggalasehi te.
Pañcavaggehi ca la, sehi ca parassa ya-kārassa kvaci te eva vagga la, sā honti vā yathākkamaṃ, ya-kāro pubbarūpattaṃ āpajjatīti vuttaṃ hoti.
Nipaccatīti nipako, nipakassa bhāvo nepakkaṃ, vipāko eva vepakkaṃ, vattabbanti vākkaṃ, vākyaṃ vā. Pamukhe sādhu pāmokkhaṃ – yassa pubbarūpatte kate ādidutiyassa paṭhamattaṃ, subhagassa bhāvo sobhaggaṃ, dobhaggaṃ, bhuñjitabbanti bhoggaṃ, yuñjitabbanti yoggaṃ, kukkucabhāvo kukkuccaṃ, vattabbanti vāccaṃ, vuccate, paccate, vaṇijānaṃ kammaṃ vāṇijjaṃ, bhuñjitabbanti bhojjaṃ, yuñjitabbanti yojjaṃ.
44.Tavaggavaraṇānaṃ ye cavaggabayañāka. 269, 41; nī. 104, 106, 119, 121-5.
Ādesabhūte vā vibhattibhūte vā paccayabhūte vā ya-kāre pare tavaggānaṃva, ra, ṇānañca cavagga, ba, ya, ñādesā honti vā yathākkamaṃ.
Pokkharañño, pokkharaññā, pokkharaññaṃ, samaṇassa bhāvo sāmaññaṃ, evaṃ brahmaññaṃ, iccetaṃ kusalaṃ pārā. 411 iccādīni ‘yavā sare’ti sutte udāhaṭāni.
Paṇḍitassa  bhāvo paṇḍiccaṃ, santassa bhāvo saccaṃ, tathassa bhāvotacchaṃ, yajjevaṃ-yadi+evaṃ, najjo, najjā, najjaṃ, suhadassa bhāvo sohajjaṃ, vattabbanti vajjaṃ, jhānaṃ upasampajja viharati dha. sa. 160, upasampajjati, ajjhokāso, bojjhaṅgo, bojjhā, bodhiyā vā, bujjhitabbanti bojjhaṃ, bujjhati, ponopuññaṃ, thanato sambhūtaṃ thaññaṃ.
Pavagge yassa pubbarūpaṃ –
Vappate, luppate, abbhuggato, abbhokāso, usabhassa bhāvo osabbhaṃ, labhiyateti labbhaṃ, labbhate, gāme hitaṃ gammaṃ, opammaṃ, sokhummaṃ, āgamma, upagamma, gamiyateti gammo, evaṃ dammo, rammo, gammate, rammate.
‘Tavagga varaṇāna…’nti iminā suttena yamhi rassa yattaṃ –
Kayyate kariyate, ayyo ariyo.
‘Vaggalasehi te’ti lato yassa pubbarūpaṃ –
Pallaṅko, vipallāso, kosallaṃ, pattakallaṃ.
‘Tavaggavaraṇāna…’nti yamhi vassa battaṃ –
Puthabyā, puthabyaṃ, bhātu apaccaṃ bhātabyo, korabyo, dive bhavaṃ dibbaṃ dibyaṃ.
‘Vaggalasehi te’ti sato yassa pubbarūpaṃ –
Rahasi bhavaṃ rahassaṃ, somanassaṃ, domanassaṃ, sovacassaṃ, dovacassaṃ-manogaṇattā majjhe sāgamo, bhāsitabbanti bhassaṃ, ādissa=ādisitvā, uddissa=uddisitvā, upavassa=upavasitvā, samphussa=samphusitvā, tussati, dussati, nassatiiccādi.
45.Tathanarānaṃṭaṭhaṇalārū. 3 (piṭṭhe).
Tādīnaṃ ṭādiādesā honti vā.
Tassa ṭattaṃ –
Paṭihaññati, paṭaggi dātabbo, paṭicchanno, paṭippanno, byāvaṭo, udāhaṭo, dukkaṭaṃ iccādi.
Thassa ṭhattaṃ –
Pīḷanaṭṭho paṭi. ma. 1.17, saṅkhataṭṭho paṭi. ma. 1.17, aṭṭhiṃkatvā suṇeyya jā. 2.17.92, aṭṭhakathā iccādi.
Nassa ṇattaṃ –
Gāmaṃ netīti gāmaṇi, senaṃ netīti senāṇi, paṇidhi, paṇidhānaṃ, paṇihitaṃ, paṇāmo, pariṇāmo, oṇāmo, uṇṇāmo, karaṇīyaṃ, karaṇaṃ, ñāṇaṃ, tāṇaṃ, pamāṇaṃ, saraṇaṃ, gahaṇaṃ iccādi.
Rassa lattaṃ –
Paligho, palibodho, palipanno, pallaṅko, taluṇo taruṇo, kalunaṃ paridevayi jā. 2.22.2151, mahāsālo, aṭṭhasālinī, nayasālinī iccādīni.
Idāni mahāvuttividhānamuccate.
Kassa khattaṃ –
Nikkhamati, nikkhanto, nekkhamo, rājakiccaṃ karotīti khattā, kattā vā.
Dattañca –
Sadatthapasuto siyā dha. pa. 166.
Yattañca  –
Sayaṃ raṭṭhaṃ hitvāna, pupphadānaṃ dadātīti pupphadāniyo pupphadāniko, sippalivane vasatīti sippalivaniyo sippalivaniko, kumāriyā kumārikā.
Khassa gattaṃ –
Eḷamūgo eḷamūkho.
Gassa kattaṃ –
Lujjatīti loko, ārogyaṃ abhisajjetīti bhisakko, kulūpako kulūpago, khīrūpako khīrūpago, gīvūpakaṃ gīvūpagaṃ.
Ghassa hattaṃ –
Sīghajavatāya sīho.
Cassa chattaṃ –
Vinicchayo, acchariyaṃ, macchariyaṃ, raṃsiyo niccharanti-nigacchantīti attho.
Chassa sattaṃ –
Atthi sāhassa jīvitaṃ jā. 2.22.314 -chāhaṃ+assāti chedo, saḷāyatanaṃ.
Jassa dattaṃ –
Parasenaṃ jinātītipassenadī-mahāvuttinā saralopo, rassa pararūpaṃ.
Yattañca –
Nissāya jāyatīti niyo, niyako vā, niyaṃ puttaṃ.
Ñassaṇattaṃ – 
Paṇṇatti paññatti, paṇṇāsaṃ paññāsaṃ. Paṇṇavīsati pañcavīsati.
Nattañca –
Nāmamattaṃ na nāyati, animittā na nāyare visuddhi. aṭṭha. 1.228 – na paññāyantīti attho.
Tassa kattaṃ –
Niyako niyato.
Thattañca –
Nitthiṇṇo, nittharaṇaṃ, netthāraṃ.
Nattañca –
Jino, pino, lino, paṭisallino, paḷino, malino, supino, pahīno, dhuno, puno, luno, āhunaṃ, pāhunaṃ.
Dassa ḍattaṃ –
Chavaḍāho, disāḍāho, kāyaḍāho.
Ḷattañca –
Pariḷāho, āgantvā chavaṃ dahanti etthāti āḷahanaṃ, susānaṃ.
Tattañca –
Sugato, tathāgato, kusito, udati pasavatīti utu.
Dhassa dattaṃ –
Ekamidāhaṃ bhikkhave samayaṃ ma. ni. 1.501 -idhāti vā nipāto.
Hattañca  –
Sāhu dassanamariyānaṃ dha. pa. 206, saṃhitaṃ, vihitaṃ, pihitaṃ, abhihitaṃ, sannihitaṃ, paṇihitaṃ, saddahati, vidahati, pidahati.
Nassa uttaṃ –
Upaññāso=upanyāso, ñāyo=nyāyo-niccaṃ eti phalaṃ etenāti ñāyo, ñeyyaṃ=neyyaṃ.
Yattañca –
Thenassa kammaṃ theyyaṃ, therādhinanti therādheyyaṃ, pātimokkhaṃ, parādheyyakaṃ dukkhaṃ.
Passa phattaṃ –
Nipphajjati, nipphatti, nipphannaṃ.
Battañca –
Sambahulaṃ=sampahulaṃ, bahusanto na bharati su. ni. 98 =pahu santo na bharati.
Bhassa phattaṃ –
Anantaṃ sabbatopaphaṃ dī. ni. 1.499.
Massa pattaṃ –
Cirappavāsiṃ dha. pa. 219, hatthippabhinnaṃ dha. pa. 326.
Yassa vattaṃ –
Dīghāvu kumāro mahāva. 459 =dīghāyu kumāro, āyuṃ dhāretīti āvudhaṃ=āyudhaṃ, āyu assa atthīti atthe ‘āvuso’ti nipāto, kasāvo=kasāyo, kāsāvaṃ=kāsāyaṃ, sāliṃ lunātīti sālilāyako, tiṇalāyako.
Lassa rattaṃ  –
Nīlaṃ jalaṃ etthāti nerañjarā, jalaṃ gaṇhituṃ alanti arañjaro, sassataṃ pareti, ucchedaṃ pareti-paletīti attho.
Vassa pattaṃ –
Pipāsati pivāsati.
Battañca –
Byākato, byatto, byañjanaṃ, sīlabbataṃ, nibbānaṃ, nibbutaṃ, dibbaṃ, dibbati, sibbati, kubbati, kubbanto, krubbati, krubbanto, asevitabbattā vāretabboti bālo, pabbajito, pabbajjā iccādi.
Sassa chattaṃ –
Ucchiṭṭhaṃ-avasiṭṭhantyattho, ‘‘dibbā saddā niccharanti, raṃsiyo vi. va. 730 niccharantī’’ti etthāpi sassa chattaṃ icchanti.
Tattañca –
Uttiṭṭhapattaṃ upanāmenti mahāva. 64, ‘‘uttiṭṭhe nappamajjeyyā’’ ti ettha pana uddissa tiṭṭhanaṃ uttiṭṭhanti attho. ‘‘Uddissa ariyā tiṭṭhanti, esā ariyāna yācanā jā. 1.7.59’’ti vuttaṃ.
Hassa ghattaṃ –
Niccaṃ dahati etthāti nidāgho, laghu lahu.
Ḷassa ḍattaṃ –
Garuḍo garuḷo.
Iti byañjanādesarāsi.
Missakādeso  vuccate.
Avassa uttaṃ –
Uddhammo, ubbinayo, uppatho, ummaggo, uññā avaññā, uññātaṃ avaññātaṃ, ujjhānasaññī.
Ottañca –
Onaddho, okāso, ovādo, olokanaṃ iccādi.
Vassa ottaṃ –
Uposatho – upavasathoti ṭhiti, nonītaṃ navanītaṃ, nivatthakoco nivatthakavaco, ko te balaṃ mahārāja, ko nu te rathamaṇḍalaṃ jā. 2.22.1880 – kvati attho. Ko te diṭṭho vā suto vā, vānaro dhammiko iti, ko nume gotamasāvakā gatā-kva nu+imeti chedo, soṇṇaṃ suvaṇṇaṃ iccādi.
Kussa kruttaṃ –
Krubbati kubbati.
Ttassa trattaṃ –
Atrajo putto, khetrajo putto attajo, khettajo, gotrabhū, vatrabhū, citraṃ, vicitraṃ, cittaṃ, vicittaṃ, utrastamidaṃ cittaṃ saṃ. ni. 1.98, utrāsī palāyī saṃ. ni. 1.249, yātrā ca me bhavissati ma. ni. 1.23 iccādi.
Dassa drattaṃ –
Indriyaṃ, sukho udayo yassāti sukhudrayaṃ, dukkhudrayaṃ kammaṃ ma. ni. 2.109, pathavī undriyyati saṃ. ni. 1.158 – bhijjatītyattho, mittadrubbho mittaddubbho.
Ddassa drattaṃ  –
Bhadraṃ bhaddaṃ, asso bhadro dha. pa. 143, sadā bhadrāni passati dī. ni. 2.153, sabbe bhadrāni passantu jā. 1.2.105, bhadrāni bhadrāni yānāni yojetvā, ludraṃ dī. ni. 2.43 luddaṃ.
Bassa brattaṃ –
Brahāvanaṃ, brahantaṃ vā vanappatiṃ jā. 1.1.14, brahmā, brāhmaṇo – bāhitapāpattā arahā brāhmaṇoti vuccati, brahmuno apaccanti jātibrāhmaṇo vuccati.
Va, vīnaṃ byattaṃ –
Byayo=vayo-vināsotyattho, kiccākiccesu byāvaṭo=vāvaṭo, paṅke byasanno=visanno, byamhito=vimhito, byamhaṃ=vimānaṃ-mānassa mhattaṃ.
Kkhassa cchattaṃ –
Acchi=akkhi, sacchi=sakkhi-saha akkhinā vattatīti atthe nipāto, paccakkhanti attho. Nibbānaṃ sacchikaroti mi. pa. 5.3.12, macchikā=makkhikā, lacchī=lakkhī-sirīti attho.
Mahāvuttinā akkharasaṃkhittaṃ hoti –
Ācero ācariyo, na mātāpitarasaṃvaḍḍho, anācerakule vasaṃ jā. 1.1.9, āceramhi susikkhitā jā. 1.7.82, brahmacero brahmacariyo, tiṇhaṃ tikhiṇaṃ, taṇhā tasiṇā, suṇhā suṇisā, abhiṇhaṃ abhikkhaṇaṃ, paṇho pubbaṇho, paṇhe vajjho mahosadho jā. 1.15.324, surāmerayo-surāmereyyo, surāmereyyapānāni, yo naro anuyuñjati dha. pa. 247. Kammadhārayo= kammadhāreyyo , pāṭihīraṃ pāṭiheraṃ pāṭihāriyaṃ, accheraṃ acchariyaṃ, maccheraṃ maccharaṃ macchariyaṃ iccādi.
Akkharavaḍḍhipi hoti –
Ekacciyo ekacceyyo ekacco, mātiyo macco, kiccayaṃ kiccaṃ, paṇḍitiyaṃ paṇḍiccaṃ, suvāmi sāmi, suvāmini sāmini, suvakehi puttehi sakehi puttehi, sattavo satto, tvañca uttamasattavo jā. 2.21.76, evaṃ uttamasattavo jā. 2.21.79 iccādi.
Iti missakādesarāsi.
Bindādeso dīpiyate.
46.Vagge vaggantoka. 31; rū. 49; nī. 138-9.
Vaggabyañjane pare niggahītassa sakavaggantabyañjanādeso hoti vā.
Dīpaṅkaro, saṅkhāro, saṅgaho, sañcāro, sañjāto, saṇṭhitaṃ, attantapo, parantapo, amatandado, purindado, sandhi, sannidhi, sampatti, sambuddho, sambhavo, sambhāro, sambhinno, sammato iccādīsu niccaṃ, taṅkaro, taṃkaro iccādīsu aniccaṃ, buddhaṃ saraṇaṃ gacchāmi khu. pā. 1.saraṇattaya, na taṃ kammaṃ kataṃ sādhu iccādīsu dha. pa. 67 natthi.
Mahāvuttividhānamuccate.
Vaggāvaggesu byañjanesu paresu niggahītaṃ pararūpaṃ gacchati –
Sakkaroti, sakkato, sakkāro, sakkaccaṃ, takkattā, takkaro, takkhaṇaṃ taṅkhaṇaṃ taṃ khaṇaṃ, taggatikaṃ taṃ gatikaṃ, tanninno, tappoṇo, tappabbhāro, tappadhāno, etapparamo, yagguṇo yaṃguṇo, talleṇā, malleṇā, sallekho, paṭisallīno, tabbaṇṇanā taṃvaṇṇanā, tassamo taṃsamo, idappaccayatā , cirappavāsiṃ, hatthippabhinnaṃ iccādi. Imasmiṃ ganthe ekattha siddhampi taṃ taṃ rūpaṃ tattha tattha punappunampi vidhiyyati ñāṇavicittatthaṃ.
47.Mayadā sareka. 34, 35; rū. 34, 52; nī. 142-5.
Sare pare niggahītassa kvaci ma, ya, dā honti vā.
Tattha dādeso ya, ta, etasaddehi napuṃsake dissati –
Yadabravi jā. 1.2.143, tadaniccaṃ ma. ni. 2.19, etadavoca satthā su. ni. dvayatānupassanāsutta.
Samāse pana dādeso tiliṅge dissati –
Yadanantaraṃ, tadanantaraṃ, etadatthā kathā a. ni. 2.68. Etadatthā mantanā a. ni. 2.68 -tattha yassa atthassa vā yassa padassa vā yassā kathāya vā anantaraṃ yadanantaraṃ.
Kvacitveva? Yametaṃ vārijaṃ pupphaṃ, adinnaṃ upasiṅghasi jā. 1.6.115.
Mādeso ya, ta, etasaddehi pumitthiliṅgesu dissati –
Yamāhu devesu sujampatīti jā. 1.15.54, tamatthaṃ pakāsento satthā jā. aṭṭha. 1.20.35, etamatthaṃ viditvā mahāva. 2-3.
Aññasaddehi pana dve ādesā tiliṅge dissanti –
Sakadāgāmī, evametamabhiññāya su. ni. 1221 iccādi.
Yādeso idaṃsadde pare tasaddamhā eva kvaci dissati –
Tayidaṃ na sādhu jā. 2.22.279, tayidaṃ na suṭṭhu jā. 2.22.279.
48.Yevahisu ño
Ya , eva, hisaddesu paresu niggahītassa ño hoti. Yassa pubbarūpattaṃ.
Ānantarikaññamāhu khu. pā. 6.5 – ānantarikaṃ + yaṃ + āhūti chedo, yaññadeva-yaṃ + yaṃ + eva, taññeva taṃ+eva, purisaññeva, paccattaññeva, tañhi, purisañhi, atthasañhito atthasaṃhito, dhammasañhito dhammasaṃhito.
49.Ye saṃssaka. 33; rū. 51; nī. 141.
Yamhi pare saṃ upasaggassa niggahītassa ño hoti. Yassa pubbarūpattaṃ.
Saññogo saṃyogo, saññutto saṃyutto. Saṃyojanaṃ saṃyojanaṃ, saññamo saṃyamo, saññato saṃyato, saññamati saṃyamati, saññācikā saṃyācikā kuṭiṃ pārā. 348 iccādi.
Iti bindādesarāsi.
Ādesasandhirāsi niṭṭhito.
Āgamasandhi
Athāgamasandhi dīpiyate.
Mahāvuttinā sarāgamo –
A –
Paṇṇasālaṃ amāpetvā jā. 2.22.1913, paṇṇasālaṃ amāpiya jā. 1.1.148 – māpetvā iccevattho, na cāpi apunappunaṃ, hatthibondiṃ pavekkhāmi jā. 1.1.148 -punappunaṃ iccevattho , natthi loke anāmataṃ jā. 1.2.31 – amata pubbaṃ ṭhānanti attho, anavajjaṃ, anamataggo, jaccandho, jaccabadhiro, jaccamūgo, jaccapaṇḍako.
Ā –
Aḍḍhe ājāyare kule saṃ. ni. 1.49, manussesu paccājāto, āpūrati tassa yaso pari. 386.
I –
Dhammikathaṃ katvā pārā. 39, sarantā sapanti gacchantīti sarisapā.
Ī –
Kabaḷīkāro, manasīkāro, manasīkaroti, tappākaṭīkaroti, dūrībhūto, abyayībhāvo.
U –
Ñātiparijinassa bhāvo ñātipārijuññaṃ, evaṃ bhogapārijuññaṃ- parijinassāti parihānassa, parikkhayassa.
O –
Parosataṃ, saradosataṃ, disodisaṃ dha. pa. 42 iccādi.
‘Atippago kho tāva piṇḍāya caritu’ dī. ni. 3.1 nti ettha pātottho pagosaddo eva.
Iti sarāgamarāsi.
50.Vanataragācāgamā
Sare pareva na, ta, ra, gā ca ma, ya, dā ca āgamā honti.
Go, to, do, no, mo, yo, ro, vo,
Tattha  go –
Ariyehi puthagevāyaṃ janoti puthujjano mahāniddese, idha pana pagosaddo eva, pageva vutyassa, pageva manussitthiyāti pārā. 55.
To –
Ajjatagge dī. ni. 1.250, tasmātiha ma. ni. 1.29, katamo nāma so rukkho, yassa tevaṃ gataṃ phalaṃ jā. 2.18.10 -tevanti evaṃ.
Do –
Udaggo, udabbahi, udapādi, udayo, udāhaṭo, udito, udīrito, dubhato vuṭṭhānaṃ paṭisambhidāmagge; visuddhimagge, dubhayāni viceyya paṇḍarāni su. ni. 531, todeyya, kappā dubhayo su. ni. 1131 – dve isayoti attho. Kiñcideva, kocideva, kismiñcideva, yāvadeva, tāvadeva, valutte-yāvade, tāvadeti siddhaṃ, punadeva, sakideva, sammadeva-dāgame rasso, sammadakkhāto saṃ. ni. 5.195, sammadaññā vimutto ma. ni. 2.234, bahudeva rattiṃ a. ni. 3.101, ahudeva bhayaṃ dī. ni. 1.159 iccādi.
No –
Ito nāyati, ciraṃ nāyati, kamme sādhu kammaniyaṃ kammaññaṃ, attano idaṃ attaniyaṃ, addhānaṃ khamatīti addhaniyaṃ, lobhassa hitaṃ lobhaniyaṃ lobhaneyyaṃ, dosaniyaṃ dosaneyyaṃ, mohaniyaṃ mohaneyyaṃ, oghaniyaṃ, yoganiyaṃ, ganthaniyaṃ, niddhunanaṃ, niddhunanako, sañjānanaṃ, sañjānanako, saññāpanako iccādi.
Mo  –
Lahumessati dha. pa. 369, garumessati, maggamatthi vibha. aṭṭha. 189, aggamakkhāyati a. ni. 4.34, uragāmiva jā. 1.7.30, arahatāmiva dī. ni. 2.348 iccādīni. Tathā kena te idha mijjhati pe. va. 181, rūpāni manupassati dha. sa. aṭṭha. 596, ākāse mabhipūjaye, aññamaññassa ma. ni. 3.40, ekamekassa pārā. aṭṭha. 1.23, samaṇamacalo a. ni. 4.87, adukkhamasukhā vedanā saṃ. ni. 4.250 iccādi.
Yo –
Nayimassa vijjā mayamatthi jā. 1.3.25, yathayidaṃ a. ni. 1.21-22, tathayidaṃ, chayime dhammā a. ni. 6.11, navayime dhammā a. ni. 9.9, dasayime dhammā a. ni. 10.16, mamayidaṃ, soyeva, teyeva, taṃyeva taññeva, tehiyeva, tesaṃyeva tesaññeva, tasmiyeva, buddhoyeva, buddhesuyeva, bodhiyāyeva kāraṇā cariyā. 1.65, hotiyeva, atthiyeva iccādi. Tiyantaṃ, aggiyāgāre, catutthīyatthe iccādīni ivaṇṇantarūpāni yāgamenāpi sijjhantiyeva.
Ro –
Nirantaraṃ, niratthakaṃ, nirāhāro, nirābādho, nirālayo, nirindhano aggi, nirīhakaṃ, nirudakaṃ, nirutti, niruttaro, nirūmikā nadī, nirojaṃ, duratikkamo, durabhisambhavo, durāsadā buddhā apa. thera 1.40.270, durākhyāto dhammo dī. ni. 3.166, durāgataṃ, duruttaṃ vacanaṃ a. ni. 5.140, pāturahosi mahāva. 8, pāturahu jā. 1.14.202, pāturahesuṃ a. ni. 3.71, pātarāso, punareti, dhīratthu jā. 1.1.13, caturaṅgikaṃ jhānaṃ dha. sa. 168, caturārakkhā, caturāsītisahassāni, caturiddhilābho,  caturoghā, vuddhiresā dī. ni. 1.251, pathavīdhāturevesā ma. ni. 3.348-349, āpodhāturevesā ma. ni. 3.350, sabbhireva samāsetha, nakkhattarājāriva tārakānaṃ, vijjuriva abbhakūṭe, āraggeriva, usabhoriva su. ni. 29, yathariva, tathariva dī. ni. 1.263 -rāgame rasso. Ettha ca yathā ‘‘atiriva kallarūpā su. ni. 688, ativiya lābhaggayasaggapatto, paraṃviya mattāya’’ iccādīsu iva, viyasaddā evatthe vattanti, tathā ‘‘yathariva, tathariva, varamhākaṃ bhusāmiva jā. 1.3.108, netaṃ ajjatanāmiva’’ iccādīsu ivasaddo evatthe vattati.
Vo –
Duvaṅgulaṃ, duvaṅgikaṃ, tivaṅgulaṃ, tivaṅgikaṃ, pāguññavujutā, vusitaṃ, vuttaṃ, vuccate, āsanā vuṭṭhāti pāci. 547, vuṭṭhānaṃ, vuṭṭhahitvā, bhikkhuvāsane, puthuvāsane, sayambhuvāsane iccādīni uvaṇṇantarūpāni vāgamenāpi sijjhantiyeva.
51.Chā ḷo.
Sare pare chamhā ḷāgamo hoti.
Chaḷaṅgaṃ, chaḷāyatanaṃ, chaḷāsītisahassāni pe. va. 374, atthassa dvārā pamukhā chaḷete jā. 1.1.84, chaḷevānusayā honti abhidhammatthasaṅgaha, chaḷabhiññā mahiddhikā bu. vaṃ. 3.5.
Mahāvuttividhānamuccate.
Sare  pare manādīhi sāgamo –
Manasikāro, mānasiko, cetasiko, abyaggamanaso naro a. ni. 1.30, putto jāto acetaso, ure bhavo oraso iccādi.
Sare pare bahulaṃ hāgamo –
Māhevaṃ ānanda dī. ni. 2.95, nohetaṃ bhante dī. ni. 1.185-186, nohidaṃ bho gotama dī. ni. 1.263, nahevaṃ vattabbe kathā. 1, hevaṃ vattabbe, hevaṃ vadati, ujū ca suhujūca khu. pā. 9.1, suhuṭṭhitaṃ sukhaṇo iccādi.
Iti byañjanāgamarāsi.
52.Niggahītaṃka. 35; rū. 21 (piṭṭhe); nī. 56.
Niggahītaṃ kvaci āgataṃ hoti vā.
Upavassaṃ kho pana pārā. 653, navaṃ pana bhikkhunā cīvaralābhena pāci. 368, appamādo amataṃ padaṃ dha. pa. 21, cakkhuṃ udapādi mahāva. 15, aṇuṃthūlāni dha. pa. 265, kattabbaṃ kusalaṃ bahuṃ dha. pa. 53, avaṃsirā patanti jā. 1.11.35, yadattho, tadattho, etadattho, takkattā, takkaro iccādīni pubbe vuttāneva, tathā taṃsampayutto, tabbohāro, tabbahulo iccādi.
Iti bindāgamarāsi.
Mahāvuttinā padānaṃ ante gata, jāta, anta saddā āgamā honti.
Rūpagataṃ ma. ni. 2.133 vedanāgataṃ ma. ni. 2.133, saññāgataṃ ma. ni. 2.133, gūthagataṃ ma. ni. 2.119, muttagataṃ ma. ni. 2.119, diṭṭhigataṃ mahāva. 66, atthajātaṃ pārā. aṭṭha. 1.paṭhamamahāsaṅgītikathā, dhammajātaṃ, suttanto kathā. 226, vananto, sammākammanto, micchākammanto iccādi.
Āgamasandhirāsi niṭṭhito.
Dvibhāvasandhi
Atha dvibhāvasandhi dīpiyate.
Dvibhāvo tividho. Tattha pakkamo, parakkamo iccādi byañjanadvittaṃ nāma. Rukkhaṃ rukkhaṃ siñcati iccādi vibhatyantapadadvittaṃ nāma. Titikkhā, tikicchā, jagamā, jagamu iccādi dhātupadadvittaṃ nāma.
53.Saramhā dveka. 28; rū. 40; nī. 67.
Saramhā parassa byañjanassa kvaci dve rūpāni honti.
Tattha saramhā pa, pati, paṭīnaṃ passa dvittaṃ –
Appamādo, idhappamādo, vippayutto, sammappadhānaṃ, appativattiyaṃ dhammacakkaṃ mahāva. 17, suppatiṭṭhito, appaṭipuggalo, vippaṭisāro, suppaṭipanno iccādi.
Saramhāti kiṃ? Sampayutto.
Kī, kudha, kamu, kusa, gaha, juta, ñā, si, su, sambhu, sara, sasa iccādīnaṃ dhātūnañca, u, du, nipubbānaṃ padānañca ādibyañjanassa dvittaṃ.
Kī  –
Vikkināti, vikkayo, dhanakkīto.
Kudha –
Akkuddho, akkodho.
Kamu –
Abhikkamati, abhikkamo, abhikkanto, akkamati, akkamo, akkanto, parakkamati, parakkamo, vikkamati, vikkamo, okkamati, okkanto.
Kusa –
Akkosati, akkoso.
Gaha –
Paggaṇhāti, paggaho, viggaho, pariggaho, anuggaho.
Juta –
Ujjotati, vijjotati.
Ñā –
Aññā, paññā, abhiññā, pariññā, viññāṇaṃ, sabbaññutaññāṇaṃ, rattaññū, atthaññū, dhammaññū.
Si –
Atissayo, bhūmassito, gehassito.
Su –
Appassuto, bahussuto, vissuto, assavo, anassavo.
Sambhu  –
Passambhati, passaddhi, passaddho.
Sara –
Anussarati, anussati, anussaro.
Sasa –
Assasati, assasanto, assāso, passāso.
Saja –
Vissajjeti, vissajjanto, vissaggo.
Caja –
Pariccajati, pariccajanto, pariccāgo iccādi.
Upubbe –
Ukkaṃsati, ukkaṃso, uggaho, uccāreti, uccāro, uccayo, samuccayo, ujjalo, samujjalo, uṇṇamati, uttarati iccādi.
Dupubbe –
Dukkaṭaṃ, dukkaraṃ, duggati, duccaritaṃ, duttaro, duddamo, dunnayo, dupposo, dubbalo, dummaggo, dullabho iccādi.
Nipubbe –
Nikkamo, nikkhanto, niggato, niccoro, nijjaro, niddoso, nippāpo, nimmito, nimmāno, niyyānaṃ, nillolo, nibbānaṃ, nissayo iccādi.
Tika, taya, tiṃsānaṃ tassa dvittaṃ –
Kusalattikaṃ, vedanattikaṃ, vatthuttayaṃ, ratanattayaṃ, dvattiṃsaṃ, tettiṃsaṃ.
Catu , chehi parabyañjanassa dvittaṃ –
Catubbidhaṃ, catuddasa, catuddisaṃ, catuppadaṃ, chabbidhaṃ, channavuti.
Vā tveva? Catusaccaṃ, chasataṃ.
Santassa satte parabyañjanassa niccaṃ dvittaṃ –
Sajjano, sappuriso, saddhammo, santassa bhāvo sattā, sabbhāvo.
Vassa batte bassa dvittaṃ –
Sīlabbataṃ, nibbānaṃ, nibbutaṃ iccādi pubbe vuttameva.
Vatu, vaṭu iccādīnaṃ antabyañjanassa dvittaṃ –
Vattati, pavattati, nivattati, saṃvattati, vaṭṭati, vivaṭṭati.
Saṃmhā anuno nassa dvittaṃ –
Samannāgato, samannāhāro, samannesati.
Aññatrapi –
Sīmaṃ sammanneyya mahāva. 139, sīmaṃ sammannituṃ mahāva. 138, sīmaṃ sammannati mahāva. 139, sampaṭicchannaṃ, cīvaracetāpannaṃ, catunnaṃ, pañcannaṃ.
Iti sadisadvittarāsi.
54.Catutthadutiyesvesaṃ tatiyapaṭhamāka. 44, 29; rū. 24; nī. 57, 68, 74, 77-8, 80, 82-3, 91, 122.
Vagge catuttha, dutiyesu paresu kamena tatiya, paṭhamā esaṃ catuttha, dutiyānaṃ dvibhāvaṃ gacchanti, dutiyabhāvaṃ gacchantīti attho. ‘Saramhā dve’ti suttena vā ‘vaggalasehi te’iccādīhi vā dutiya, catutthānampi sadisatte jāte puna iminā suttena  ādidutiyassa paṭhamattaṃ, ādicatutthassa tatiyattañca jātaṃ.
Tattha kavagge –
Ākkhātaṃ, pakkhittaṃ, pakkhepo, rūpakkhandho, vedanākkhandho, dhātukkhobho, āyukkhayo, nakkhamati.
‘Vaggalasehi te’ti suttavidhāne –
Pamukhe sādhu pāmokkhaṃ, paggharati, ugghosati, nigghoso.
Cavagge –
Acchādeti, acchindati-saṃyoge rassattaṃ, pacchādeti, pacchindati, setacchattaṃ, rukkhacchāyā, tathassa bhāvo tacchaṃ, rathassa hitā racchā, pajjhāyati, ujjhāyati, nijjhāyati, paṭhamajjhānaṃ, dutiyajjhānaṃ, ajjhokāso, bojjhaṅgo, dummedhassa bhāvo dummejjhaṃ, bujjhati, bujjhitabbaṃ, bojjhaṃ, paṭivijjha, paṭivijjhiya, paṭivijjhitvā iccādi.
Ṭavagge –
Yatraṭṭhitaṃ, tatraṭṭhito, uṭṭhito, niṭṭhito, thalaṭṭho, jalaṭṭho, vuḍḍho iccādi.
Tavagge –
Sumanatthero, yasatthero, avatthā, avatthānaṃ, vitthāro, abhitthuto, vitthambhito, uddharati, uddharaṇaṃ, uddhaṭaṃ, niddhāreti, niddhāraṇaṃ, niddhāritaṃ, niddhano, niddhuto, niddhoto iccādi.
Pavagge –
Vippharati, vippharaṇaṃ, vipphāro, apphoṭeti, mahapphalaṃ, nipphalaṃ, madhupphāṇitaṃ, vibbhamati, vibbhamo, ubbhataṃ, nibbhayaṃ, dubbharo, sabbhāvo , usabhassa bhāvo osabbhaṃ, labbhati, ārabbho, ārabbha, ārabbhitvā iccādi.
Idhapi u, du, nito parapadānaṃ ādibyañjanassa dvittaṃ visesato icchanti.
Iti visadisadvittarāsi.
55.Vicchābhikkhaññesu dvecaṃ. 6.3-1; pā. 8.1.1, 4.
Vicchāyaṃ abhikkhaññe ca anekatthassa ekapadassa dve rūpāni honti. Bhinne atthe kriyāya vā dabbena vā guṇena vā byāpituṃ icchā vicchā. Punappunakriyā abhikkhaññaṃ.
Vicchāyaṃ tāva –
Rukkhaṃ rukkhaṃ siñcati. Gāme gāme sataṃkumbhā, gāmo gāmo ramaṇiyo, gehe gehe issaro, rasaṃ rasaṃ bhakkhayati, kriyaṃ kriyaṃ ārabhate.
Ānupubbiyepi vicchāva gamyate –
Mūle mūle thūlā, agge agge sukhumā, jeṭṭhaṃ jeṭṭhaṃ anupavesetha, imesaṃ devasikaṃ māsakaṃ māsakaṃ dehi, mañjūsakarukkho pupphaṃ pupphaṃ pupphati, ime janā pathaṃ pathaṃ accenti, sabbe ime aḍḍhā, katarā katarā imesaṃ aḍḍhatā, katamā katamā imesaṃ aḍḍhatā.
Abhikkhaññe –
Bhattaṃ pacati pacati, apuññaṃ pasavati pasavati, bhutvā bhutvā nippajjanti, paṭaṃ paṭaṃ karoti, paṭapaṭāyati, ekamekaṃ, ekamekāni iccādīsu vicchāsu pubbapade syādilopo.
56.Sabbādīnaṃ vītihāre.
Atikkamma  haraṇaṃ atihāro, na atihāro vītihāro, aññamaññassa antoyeva haraṇantiattho, vītihāratthe gamyamāne sabbādīnaṃ sabbanāmānaṃ dve rūpāni honti, pubbassekassa ca syādilopo.
Ime dve janā aññamaññassa upakārakā, itarītarassa upakārakā, aññamaññaṃ passanti, aññamaññassa denti, aññamaññassa apenti, aññamaññassa dhanaṃ, aññamaññe nissitā.
57.Yāvatātāvaṃ sambhamecaṃ. 6.3.14; pā. 8.1.12; yāvabodhaṃ sambhame (bahūsu).
Yaṃ parimāṇamassāti yāvaṃ. Taṃ parimāṇamassāti tāvaṃ. Punappunaṃ bhamanaṃ pavattanaṃ sambhamo. Turitena vacīpayogena taṃ taṃ upāyadīpanaṃ sambhamo, āmeḍitameva vuccati, sambhame gamyamāne yāvatā yattakena padena so attho paññāyati, tattakaṃ padaṃ payujjate, dvikkhattuṃ vā tikkhattuṃ vā taduttari vā udīriyatetyattho. Yathābodhaṃ sambhametipi pāṭho, soyevattho.
Bhaye, kodhe, pasaṃsāyaṃ, turite, kotūhale’cchare.
Hāse, soke, pasāde ca, kare āmeḍitaṃ budho.
Tattha bhaye –
Sappo sappo, coro coro –
Kodhe –
Vijjha vijjha, pahara pahara.
Pasaṃsāyaṃ –
Sādhu sādhu.
Turite  –
Gaccha gaccha.
Kotūhale –
Āgaccha āgaccha.
Acchare –
Aho buddho aho buddho.
Hāse –
Abhikkamatha vāseṭṭhā abhikkamatha vāseṭṭhā dī. ni. 2.210.
Soke –
Kahaṃ ekaputtaka kahaṃ ekaputtaka saṃ. ni. 4.120.
Pasāde –
Abhikkantaṃ bho gotama abhikkantaṃ bho gotama ma. ni. 2.106 iccādi. Tikkhattuṃudānaṃ udānesi ‘‘namo tassa bhagavato’’ ma. ni. 2.357 iccādi.
Iti padavākyadvittarāsi.
Dvibhāvasandhirāsi niṭṭhito.
Vipallāsasandhi
Atha vipallāsasandhi dīpiyate.
Padakkharānaṃ pubbāparavipariyāyo vipallāso.
58.Hassa vipallāso.
Yamhi pare hassa pubbāparavipallāso hoti vā.
Dayhati, saṅgayhati, sannayhati, vuyhati, duyhati, muyhati.
Vātveva ? Saṅgaṇhiyati, evaṃ saṅgayha saṅgaṇhitvā, āruyha āruhitvā, ogāyha ogāhitvā. Pasayha pasahitvā.
59.Ve vārū. 40 (piṭṭhe).
Vamhi pare hassa vipallāso hoti vā.
Bavhābādho bahvābādho, bavhettha nhāyatī jano udā. 9 =bahvettha nhāyatī jano.
Mahāvuttividhānaṃ vuccate.
Ya, rānaṃ vipallāso –
Kuṭi me kayirati pārā. 358, vacanaṃ payirudāhāsi, garuṃ payirūpāsati, vandāmi te ayyire pasannacitto jā. 2.17.54 -yassa dvittaṃ.
Niggahītassa vipallāso –
Nirayamhi apaccisuṃ jā. 2.22.60, te me asse ayācisuṃ jā. 2.22.1863. Imā gāthā abhāsisuṃ.
Sarānampi vipallāso –
Haññayyevāpi koci naṃ jā. 2.22.1193 – haññeyyāti ṭhiti, amūlamūlaṃ gantvā-mūlamūlaṃ agantvāti attho. Evaṃ paratra. Anokāsaṃ kārāpetvā pārā 389, animittaṃ katvā, saddhaṃ na bhuñjatīti asaddhabhoji, disvā padamanuttiṇṇaṃ jā. 1.1.20 – uttiṇṇaṃ adisvāti attho.
Padānampi vipallāso –
Navaṃ pana bhikkhunā cīvaralābhena, nāgakaññā caritaṃ gaṇena jā. 1.15.268 -nāgakaññāgaṇena caritanti ṭhiti.
Iti vipallāsarāsi.
60.Bahulaṃcaṃ. 1.1.130; pā. 3.3.113.
Sandhividhānaṃ  nāma bahulaṃ hoti, yebhuyyena hotīti attho. Adhikārasuttaṃ. Yāvaganthapariyosānā yuttaṭṭhānesu sabbattha vattate. Etena sabbasaddasuttesu aniṭṭhanivatti ca iṭṭhapariggaho ca kato hoti.
Iti niruttidīpaniyā nāma moggallānadīpaniyaṃ
Sandhikaṇḍo niṭṭhito.
