


 jhānassa pubbabhāgakaraṇīyasampadā pātimokkhasaṃvarādi asubhānussatiyo lokuttarajjhānāni ca ito bahiddhā natthīti sabbappakāraggahaṇaṃ karoti suññā parappavādā samaṇebhīti  vacanena samaṇabhāvakarapubbabhāgakaraṇīyasampadāsampannassapi abhāvaṃ dasseti sikkhāpadesu nāmakāyādivasena vuttesu vacanānatikkamavasena sikkhitabbesu avītikkamanaviraticetanāsaṅkhātesu vā sikkhākoṭṭhāsesu paripūraṇavasena sikkhitabbesu sā sā bhikkhusikkhādikā sikkhāpadekadesabhūtā sikkhitabbāti āha sikkhāpadesūti idamassa sikkhitabbadhammaparidīpananti
santosādivasena itarītarasantosaṃ tassa ca vaṇṇavāditaṃ aladdhā ca aparitassanaṃ laddhā ca agadhitaparibhoganti ete guṇe dasseti jhānabhāvanāya kārakoti paridīpanaṃ kārakabhāvaparidīpanaṃ araññantiādinā senāsanassa pabhedaṃ appasaddantiādinā nirādīnavataṃ paṭisallānasāruppanti ānisaṃsaṃ dīpetīti āha senāsanappabhede paridīpananti


 kammatthehi  diṭṭhisaddādīhi sāsanaṃ vuttanti diṭṭhattā diṭṭhītiādi vuttaṃ sabhāvaṭṭhenāti aviparītaṭṭhena sikkhiyamāno kāyādīni vineti na aññathāti āha sikkhitabbaṭṭhena vinayoti vinayo vā sikkhitabbāni  sikkhāpadāni khandhattayaṃ sikkhitabbanti vinayo viyāti vinayoti dasseti satthu anusāsanadānabhūtaṃ sikkhattayanti āha anusiṭṭhidānavasenāti
sammādiṭṭhipaccayattāti sammādiṭṭhiyā paccayattā tisso hi sikkhā sikkhantassa sammādiṭṭhi paripūratīti tasmātiha tvaṃ bhikkhu ādimeva visodhehi kusalesu dhammesu ko cādi kusalānaṃ dhammānaṃ sīlañca suvisuddhaṃ diṭṭhi ca ujukāti  vacanato sammādiṭṭhipubbaṅgamaṃ sikkhattayaṃ etasmiñca atthadvaye phalakāraṇopacārehi sikkhattayaṃ diṭṭhīti vuttaṃ kusaladhammehi vā attano ekadesabhūtehīti adhippāyo bhagavato vinayanakiriyattā vinayo sikkhattayaṃ taṃ pana vinayanaṃ dhammeneva avisamasabhāvena desanādhammena vā pavattaṃ na daṇḍādināti dhammavinayoti vuttaṃ
anavajjadhammatthanti paramānavajjanibbānatthaṃ akuppacetovimuttiatthaṃ vā dhammesu abhiññeyyādīsu abhijānanādikāraṇaṃ sikkhattayanti taṃ dhammavinayoti vuttaṃ imissā imasminti punappunaṃ vuccamānaṃ niyamakaraṇaṃ hoti evasaddalopo vā katoti adhippāyenāha niyamo katoti
bhikkhukoti anaññatthena kakārena padaṃ vaḍḍhitanti bhikkhanadhammatāyāti atthamāha bhikkhakoti pana pāṭhe bhikkhatīti bhikkhakoti attho jallikaṃ rajamissaṃ malaṃ amissaṃ malameva bhinnapaṭadharoti nibbacanaṃ bhinnapaṭadhare bhikkhusaddassa niruḷhattā vuttaṃ
yassa bhāvetabbo pahātabbo ca odhi avasiṭṭho atthi so odhiso arahā pana tadabhāvā odhirahitoti anodhiso kilesānaṃ pahānā bhikkhūti vutto odhisaddo vā ekadese  niruḷhoti sabbamaggā sabbakilesā ca arahatā bhāvitā pahīnā ca odhīti na vuccanti pahānāti idañca nibbacanaṃ bhedanapariyāyavasena vuttanti veditabbaṃ
sekkhotiādinā  bhikkhusaddena vuccamānaṃ atthaṃ guṇavasena dasseti heṭṭhā pana samaññāya paṭiññāyāti paññāyanavasena bhikkhatītiādinā nibbacanavasena dassito
sekkho bhikkhūti satta sekkhā kathitā bhinnattā pāpakānaṃ bhikkhūti khīṇāsavova kathitoti idaṃ dvayaṃ sekkhoti puthujjanakalyāṇakena saddhiṃ satta ariyā bhinnattāti iminā pana cattāro phalaṭṭhāti iminā dvayena na sameti tadidaṃ nippariyāyadassanaṃ vuttanti veditabbaṃ sesaṭṭhānesu puthujjanakalyāṇakādayo kathitāti vuttaṃ nanu paṭiññāya bhikkhusīlopi vuttoti vutto na pana idhādhippeto sabbappakārajjhānanibbattakassa adhippetattā
bhagavato vacanaṃ upasampadākammakaraṇassa kāraṇattā ṭhānaṃ tadanurūpaṃ ṭhānārahaṃ anūnañattianussāvanaṃ uppaṭipāṭiyā ca avuttanti attho
nippariyāyato sīlaṃ samādānaviratiavītikkamanaviratibhāvatoti adhippāyo anabhijjhādīni sandhāya cetasikasīlassa pariyāyasīlatā vuttā nagaravaḍḍhakī vatthuvijjācariyoti vadanti catubbidho āhāro asitādīni bhakkhitabbabhuñjitabbalehitabbacubitabbāni vā
pātimokkhasaṃvarena upeto pihitindriyo hoti tiṇṇaṃ sucaritānaṃ indriyasaṃvarāhārattā pātimokkhasaṃvaro vā indriyasaṃvarassa upanissayo hoti iti pātimokkhasaṃvarena pihitindriyo pātimokkhasaṃvarasaṃvutoti vutto iminā adhippāyena saṃvutoti etassa pihitindriyoti atthamāha pātimokkhena ca saṃvarena cāti idaṃ pātimokkhato aññaṃ sīlaṃ kāyikaavītikkamādiggahaṇena gahitanti iminā adhippāyena vuttanti daṭṭhabbaṃ dutiyo panattho dvinnampi ekatthataṃ sandhāya vutto
sabbampidussīlyanti iminā abhijjhādayo ca gahitāti sandhāyāha manasāpi ācarati eva tasmā taṃ dassetunti tatthāti kāyikavītikkamādivasena vuttesu anācāresu garubhaṇḍavissajjanamāpajjatīti thullaccayaṃ āpajjatīti attho
aropimoti  saṅghikabhūmiyaṃ uṭṭhito vutto phātikammanti garubhaṇḍantarabhūtaṃ kammaṃ daṇḍakammanti yathāvuttaṃ hatthakammamāha sināyanti etenāti sinānaṃ cuṇṇādi
saccālīkena piyavādī cāṭūti vuccati cāṭuṃ attānaṃ icchatīti cāṭukāmo tassa bhāvo cāṭukamyatā muggasūpassa appavisanaṭṭhānaṃ nāma natthi sabbāhārehi aviruddhattāti adhippāyo paribhaṭati dhāreti poseti vāti paribhaṭo atha vā parivārabhūto bhaṭo sevako paribhaṭo
bhaṇḍāgārikakammaṃ gihīnaṃ kariyamānaṃ vuttaṃ piṇḍatthaṃ paṭipiṇḍadānaṃ piṇḍaṃ datvā paṭipiṇḍaggahaṇaṃ vā piṇḍapaṭipiṇḍaṃ saṅghabhogacetiyabhogānaṃ ayoniso vicāraṇaṃ saṅghuppādacetiyuppādapaṭṭhapanaṃ attano santake viya paṭipajjananti keci
 gāvo caranti etthāti gocaro gocaro viyāti gocaro abhiṇhaṃ caritabbaṭṭhānaṃ gāvo vā cakkhādīni indriyāni tehi caritabbaṭṭhānaṃ gocaro ayutto gocaro agocaroti tadañño yutto gocaroti vutto
vāsaddo vidhunanatthopi hotīti katvā āha viniddhutakibbisāni vāti
 avarā pacchimā mattā etesanti oramattakāni saṃyamakaraṇīyānīti kāyavācāsaṃyamamattena kattabbapaṭikammāni vikkhipitabbāni vā puna na evaṃ karomīti cittena saṃvaramattena indriyasaṃvareneva vā karaṇīyāni saṃvarakaraṇīyāni divivihārajanapadavāsī divivihāravāsī manassa adhiṭṭhānameva adhiṭṭhānāvikammaṃ desanā idha vuṭṭhānāvikammanti adhippetā tattha cittuppādakaraṇīyāni manasikārapaṭibaddhānīti vacanato pātimokkhasaṃvaravisuddhatthaṃ  anatikkamanīyāni anāpattigamanīyāni vajjāni vuttānīti ācariyassa adhippāyo catubbidhassāti attānuvādaparānuvādadaṇḍaduggatibhayassa
 idha bhikkhūti bhikkhu eva adhippetoti sandhāya sesasikkhā pana atthuddhāravasena sikkhāsaddassa atthadassanatthaṃ vuttāti āha bhikkhuggahaṇaṃ  pana aggaparisāmukhena sabbajjhānanibbattakānaṃ catunnampi parisānaṃ dassanatthaṃ kataṃ guṇato vā bhikkhu adhippetoti sabbāpi sikkhā idhādhippetāti daṭṭhabbā sabbena sikkhāsamādānenāti ettha yena samādānena sabbāpi sikkhā samādinnā honti taṃ ekampi sabbasamādānakiccakarattā sabbasamādānaṃ nāma hoti anekesu pana vattabbameva natthi sabbena sikkhitabbākārenāti avītikkamadesanāvuṭṭhānavattacaraṇādiākārena vītikkamanavasena sesassapi nissesatākaraṇaṃ sandhāya bhinnassapītiādimāha
 āvaraṇīyehi cittaparisodhanabhāvanā jāgariyānuyogoti katvā āha bhāvananti suppapariggāhakanti suppapariggāhakaṃ nāma idaṃ ito pubbe ito parañca natthi ayametassa paccayotiādinā pariggāhakaṃ
yuttoti ārambhamāno sātaccaṃ nepakkañca pavattayamāno jāgariyānuyogaṃ anuyutto hotīti sambandhaṃ dasseti
lokiyāyapi āhāti idaṃ vipassanābhāvanāya satipaṭṭhānādayo ekasmiṃ ārammaṇe saha nappavattanti pavattamānānipi indriyabalāni bojjhaṅgesveva antogadhāni honti pītisambojjhaṅgaggahaṇena hi tadupanissayabhūtaṃ saddhindriyaṃ saddhābalañca gahitameva hoti saddhūpanisaṃ pāmojjanti  vuttattā maggaṅgāni pañceva vipassanākkhaṇe pavattantīti imamatthaṃ sandhāya vuttanti daṭṭhabbaṃ
 samantato sammā samaṃ vā sātthakādipajānanaṃ sampajānaṃ tadeva sampajaññaṃ tenāti satisampayuttattā eva uddese avuttāpi sati niddese satoti iminā vuttāti adhippāyo
sātthakānaṃ  abhikkamādīnaṃ sampajānanaṃ sātthakasampajaññaṃ evaṃ sappāyasampajaññaṃ abhikkamādīsu pana bhikkhācāragocare aññatthāpi ca pavattesu avijahite kammaṭṭhānasaṅkhāte gocare sampajaññaṃ gocarasampajaññaṃ abhikkamādīsu asammuyhanameva sampajaññaṃ asammohasampajaññaṃ
dvekathāti vacanakaraṇākaraṇakathā na kathitapubbā vacanaṃ karomi eva tasmā subbacattā paṭivacanaṃ demīti attho
kammaṭṭhānasīsenevāti kammaṭṭhānaggeneva kammaṭṭhānaṃ padhānaṃ katvā evāti attho tena pattampi acetanantiādinā vakkhamānaṃ kammaṭṭhānaṃ yathāparihariyamānaṃ vā avijahitvāti dasseti tasmāti etassa dhammakathā kathetabbāyevāti vadantīti etena sambandho bhayeti paracakkādibhaye
avasesaṭṭhāneti yāguaggahitaṭṭhāne ṭhānacaṅkamanamevāti adhiṭṭhātabbiriyāpathavasena vuttaṃ na bhojanādikāle avassaṃ kattabbanisajjāyapi paṭikkhepavasena
thero dārucīriyo 
tasmātiha te bāhiya evaṃ sikkhitabbaṃ diṭṭhe diṭṭhamattaṃ bhavissati sute mute viññāte yato kho te bāhiya diṭṭhe diṭṭhamattaṃ bhavissati sute mute viññāte viññātamattaṃ bhavissati tato tvaṃ bāhiya na tena yato tvaṃ bāhiya na tena tato tvaṃ bāhiya na tattha yato tvaṃ bāhiya na tattha tato tvaṃ bāhiya nevidha na huraṃ na ubhayamantarena esevanto dukkhassāti  
ettakena arahattaṃ sacchākāsi
khāṇuādipariharaṇatthaṃ patiṭṭhitapādapariharaṇatthaṃ vā passena haraṇaṃ vītiharaṇanti vadanti yāva  patiṭṭhitapādo tāva āharaṇaṃ atiharaṇaṃ tato paraṃ haraṇaṃ vītiharaṇanti ayaṃ vā etesaṃ viseso avīcinti nirantaraṃ
paṭhamajavanepi na hotīti idaṃ pañcaviññāṇavīthiyaṃ itthipurisoti rajjanādīnaṃ abhāvaṃ sandhāya vuttaṃ tattha hi āvajjanavoṭṭhabbanānaṃ ayoniso āvajjanavoṭṭhabbanavasena iṭṭhe itthirūpādimhi lobho aniṭṭhe ca paṭigho uppajjati manodvāre pana itthipurisoti rajjanādi hoti tassa  pañcadvārajavanaṃ mūlaṃ yathāvuttaṃ vā sabbaṃ bhavaṅgādi evaṃ manodvārajavanassa mūlavasena mūlapariññā vuttā āgantukatāvakālikatā pana pañcadvārajavanasseva apubbatittaratāvasena maṇisappo sīhaḷadīpe vijjamānā ekā sappajātīti vadanti calananti kampanaṃ
atiharatīti yāva mukhā āharati vītiharatīti tato yāva kucchi tāva harati kucchigataṃ vā passato harati allattañca anupāletīti vāyuādīhi ativisosanaṃ yathā na hoti tathā pāleti ābhujatīti pariyesanajjhoharaṇajiṇṇājiṇṇatādiṃ āvajjeti vijānātīti attho taṃtaṃvijānananipphādakoyeva hi payogo sammāpayogoti vuttoti atha vā sammāpaṭipattimāgamma abbhantare attā nāma koci bhujanako natthītiādinā vijānanaṃ ābhujanaṃ
aṭṭhāneti manussāmanussapariggahite ayutte ṭhāne khettadevāyatanādike tumbato veḷunāḷiādiudakabhājanato tanti chaḍḍitaṃ udakaṃ
gateti gamaneti pubbe abhikkamapaṭikkamaggahaṇena gamanepi purato pacchato ca kāyassa atiharaṇaṃ vuttanti idha gamanameva gahitanti veditabbaṃ vakkhamāno vā etesaṃ viseso
ettakenāti kammaṭṭhānaṃ avissajjetvā catunnaṃ iriyāpathānaṃ pavattanavacanamattena gocarasampajaññaṃ na pākaṭaṃ hotīti attho evaṃ pana sutte kammaṭṭhānaṃ avibhūtaṃ hotīti caṅkamanaṭṭhānanisajjāsu eva pavatte pariggaṇhantassa sutte pavattā apākaṭā hontīti attho
kāyādikiriyāmayattā  āvajjanakiriyāsamuṭṭhitattā ca javanaṃ sabbampi vā chadvārappavattaṃ kiriyāmayapavattaṃ nāma dutiyajjhānaṃ vacīsaṅkhāravirahā tuṇhībhāvoti vuccati
upāsanaṭṭhānanti issāsānaṃ viya upāsanassa sikkhāyogakaraṇassa kammaṭṭhānaupāsanassa ṭhānanti attho tameva hi atthaṃ dassetuṃ yogapathanti āhāti sīsaṃ dhovatīti icchādāsabyā bhujissataṃ ñāpayati micchāpaṭipannehi vā pakkhittaṃ ayasarajaṃ dhovati
vinayapariyāyena adinnādānapārājike āgataṃ suttantapariyāyena āraññakasikkhāpade pañcadhanusatikaṃ pacchimanti āgataṃ āraññikaṃ bhikkhuṃ sandhāya na hi so vinayapariyāyike araññe vasanato āraññako pantasenāsanoti sutte vuttoti
nitumbantipi nadīkuñjantipi yaṃ vadanti taṃ kandaranti apabbatapadesepi vidugganadīnivattanapadesaṃ kandaranti dasseti
bhājetvā dassitanti etena bhājetabbataṃ ante niddesassa kāraṇaṃ dasseti
 rahassa kiriyā rahassaṃ taṃ arahati tassa yogganti rāhasseyyakaṃ vicittā hi taddhitāti rahasi vā sādhu rahassaṃ tassa yoggaṃ rāhasseyyakaṃ
paṇihitoti suṭṭhu ṭhapito
pariggahitaniyyānanti pariggahitaniyyānasabhāvaṃ kāyādīsu suṭṭhu pavattiyā niyyānasabhāvayuttanti attho kāyādipariggahaṇaṃ ñāṇaṃ vā pariggaho taṃsampayuttatāya pariggahitaṃ niyyānabhūtaṃ upaṭṭhānaṃ katvāti attho
vikārappattiyāti cittassa vikārāpattibhāvenāti attho sabbasaṅgāhikavasenāti sattasaṅkhāragatasabbakodhasaṅgāhikavasena sabbasaṅgahaṇañca samucchedappahānassapi adhippetattā katanti veditabbaṃ
idaṃsandhāyāti dve dhammāti sandhāya ekavacanena thinamiddhanti uddisitvāpi niddese santāti vacanabhedo bahuvacanaṃ katanti attho nirodhasantatāyāti vacanaṃ aṅgasantatāya sabhāvasantatāya vā santatānivāraṇatthaṃ
 thinamiddhavikāravirahā tappaṭipakkhasaññā ālokasaññā nāma hoti teneva vuttaṃ ayaṃ saññā ālokā hotīti
 vantattā muttattātiādīni ālokā hotītiādīni ca cattattātiādīnīti vuttāni ādisaddena vā dvinnampi niddesapadāni  saṅgahetvā tattha yāni yesaṃ vevacanāni tāneva sandhāya aññamaññavevacanānīti vuttanti daṭṭhabbaṃ paṭimuñcatoti etena sārambhaṃ abhibhavaṃ dasseti nirāvaraṇā hutvā ābhujati sampajānātīti nirāvaraṇābhogā taṃsabhāvattā vivaṭā
 vikālo nu kho na nu khoti anicchayatāya katavatthujjhācāramūlako vippaṭisāro vatthujjhācāro kāraṇavohārena vuttoti daṭṭhabbo
kilissantīti kilesentīti atthaṃ vadanti sadarathabhāvena sayameva vā kilissanti na hi te uppajjamānā kilesarahitā uppajjantīti
idheva ca vibhaṅge upeto hotītiādi tattha tattha vuttameva
niddesavasenāti tattha katamā upekkhā yā upekkhātiādiniddesavasena imāya upekkhāya upeto hotītiādi paṭiniddesavasenāti vadanti tattha katamā imāya upekkhāya upeto hotīti etena puggalo niddiṭṭho hoti samupetotiādinā paṭiniddiṭṭho yāva vā samannāgatoti padaṃ tāva niddiṭṭho tena vuccati upekkhakoti iminā paṭiniddiṭṭhoti tesaṃ vasena niddesapaṭiniddesā yojetabbā pakārenāti upekkhāya upekkhanātiādidhammappakārena upeto samupetotiādipuggalappakārena ca upekkhakasaddassa atthaṃ ṭhapento paṭṭhapenti upekkhāti etassa atthassa upekkhanāti kāraṇaṃ upekkhanāvasena  hi upekkhāti tathā upeto samupetoti etesaṃ upāgato samupāgatoti kāraṇanti evaṃ dhammapuggalavasena tassa tassatthassa kāraṇaṃ dassentā vivaranti upekkhakoti imasseva vā atthassa imāya upekkhāya upeto hotītiādinā kāraṇaṃ dassentā upekkhanā ajjhupekkhanā samupetotiādinā byañjanānaṃ vibhāgaṃ dassentā vibhajanti upekkhakasaddantogadhāya vā upekkhāya tasseva ca upekkhakasaddassa visuṃ atthavacanaṃ yā upekkhā upekkhanātiādinā imāya upekkhāya upeto hotītiādinā ca byañjanavibhāgo sabbathā aññātatā nikujjhitabhāvo kenaci pakārena viññātepi niravasesaparicchindanābhāvo gambhīrabhāvo
uparibhūmippattiyāti idaṃ rūpasaññānaṃ samatikkamāti ettheva yojetabbaṃ viññāṇañcāyatanādīnipi vā ākāsānañcāyatanādīnaṃ uparibhūmiyoti sabbatthāpi na na yujjati
 viññāṇañcāyatananiddese anantaṃ viññāṇanti taṃyeva ākāsaṃ viññāṇena phuṭaṃ manasi karoti anantaṃ pharati tena vuccati anantaṃ viññāṇanti ettha viññāṇenāti etaṃ upayogatthe karaṇavacanaṃ taṃyeva ākāsaṃ phuṭaṃ viññāṇaṃ manasi karotīti kira aṭṭhakathāyaṃ vuttaṃ ayaṃ vā etassa attho  taṃyeva ākāsaṃ phuṭaṃ viññāṇaṃ viññāṇañcāyatanaviññāṇena manasi karotīti ayaṃ panattho yutto  taṃyeva ākāsaṃ viññāṇena phuṭaṃ tena gahitākāraṃ manasi karoti evaṃ taṃ viññāṇaṃ anantaṃ pharatīti yañhi ākāsaṃ paṭhamāruppasamaṅgī viññāṇena anantaṃ pharati taṃ pharaṇākārasahitameva viññāṇaṃ manasikaronto dutiyāruppasamaṅgī anantaṃ pharatīti vuccatīti
taṃyeva viññāṇaṃ abhāvetīti yaṃ pubbe anantaṃ viññāṇanti manasi kataṃ taṃyevāti attho tasseva hi ārammaṇabhūtaṃ paṭhamena viya rūpanimittaṃ tatiyenāruppena abhāvetīti



 abhidhammabhājanīye  pañcakanayadassane pañca jhānānīti ca tattha katamaṃ paṭhamaṃ jhānanti ca ādinā uddhaṭaṃ uddhaṭānaṃyeva catunnaṃ paṭhamatatiyacatutthapañcamajjhānānaṃ dassanato dutiyasseva visesadassanato ca


lokuttarāpanetthāti  etesu tīsujhānesu lokuttarā siyā appamāṇārammaṇāti evaṃ koṭṭhāsikā pana maggakāle phalakāle vā lokuttarabhūtā evāti adhippāyo paricchinnākāsakasiṇālokakasiṇānāpānabrahmavihāracatutthāni sabbatthapādakacatutthe saṅgahitānīti daṭṭhabbāni
buddhapaccekabuddhakhīṇāsavā maggaṃ bhāvayiṃsu phalaṃ sacchikariṃsūti bhāvessanti sacchikarissantīti ca heṭṭhimamaggaphalānaṃ vasena vuttanti veditabbaṃ kusalato terasasu hi catutthesu ayaṃ kathā pavattā na ca kusalacatutthena arahattamaggaphalāni daṭṭhuṃ sakkoti
kiriyato terasannanti ettha lokuttaracatutthaṃ kiriyaṃ natthīti dvādasannanti vattabbaṃ kusalato vā terasasu sekkhaphalacatutthaṃ antogadhaṃ katvā kiriyato terasannanti asekkhacatutthena saha vadatīti veditabbaṃ sabbatthapādakañcettha khīṇāsavānaṃ yāni abhiññādīni santi tesaṃ sabbesaṃ pādakattā sabbatthapādakanti daṭṭhabbaṃ na hi tesaṃ vaṭṭaṃ atthīti paricchannākāsakasiṇacatutthādīni viya vā navattabbatāya sabbatthapādakasamānattā sabbatthapādakatā daṭṭhabbā
manosaṅkhārā nāma saññāvedanā cattāropi vā khandhā nimittaṃ ārabbhāti ettha nimittaṃ nibbānañcāti vattabbaṃ
ajjhatto dhammo ajjhattassa dhammassa ārammaṇapaccayena paccayoti  ettha ajjhattā khandhā iddhividhañāṇassa pubbenivāsānussatiñāṇassa yathākammūpagañāṇassa anāgataṃsañāṇassa āvajjanāya ārammaṇapaccayena paccayoti vuttattā na cetopariyañāṇaṃ viya yathākammūpagañāṇaṃ parasantānagatameva jānāti sasantānagatampi pana apākaṭaṃ rūpaṃ dibbacakkhu viya apākaṭaṃ kammaṃ vibhāveti tenāha attano kammajānanakāleti


