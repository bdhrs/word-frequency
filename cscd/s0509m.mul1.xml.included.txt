


 āturaṃ  asuciṃ pūtiṃ passa nande samussayaṃ
asubhāya cittaṃ bhāvehi ekaggaṃ susamāhitaṃ

 animittañca bhāvehi mānānusayamujjaha
tato mānābhisamayā upasantā carissasīti
itthaṃ sudaṃ bhagavā abhirūpanandaṃ sikkhamānaṃ imāhi gāthāhi abhiṇhaṃ ovadatīti 


 ye ime satta bojjhaṅgā maggā nibbānapattiyā
bhāvitā te mayā sabbe yathā buddhena desitā

 diṭṭho hi me so bhagavā antimoyaṃ samussayo
vikkhīṇo jātisaṃsāro natthi dāni punabbhavoti
itthaṃ sudaṃ jentā therī gāthāyo abhāsitthāti


 sumuttikā  sumuttikā  sādhumuttikāmhi musalassa
ahiriko me chattakaṃ vāpi ukkhalikā me deḍḍubhaṃ vāti

 rāgañca ahaṃ dosañca cicciṭi cicciṭīti vihanāmi
sā rukkhamūlamupagamma aho sukhanti sukhato jhāyāmīti
 sumaṅgalamātā therī 


 yāva kāsijanapado suṅko me tatthako ahu
taṃ katvā negamo agghaṃ aḍḍhenagghaṃ ṭhapesi maṃ

 atha  nibbindahaṃ rūpe nibbindañca virajjahaṃ
mā puna jātisaṃsāraṃ sandhāveyyaṃ punappunaṃ
tisso vijjā sacchikatā kataṃ buddhassa sāsananti
 aḍḍhakāsi therī


 kiñcāpi khomhi kisikā gilānā bāḷhadubbalā
daṇḍamolubbha gacchāmi pabbataṃ abhirūhiya

 saṅghāṭiṃ nikkhipitvāna pattakañca nikujjiya
sele khambhesimattānaṃ tamokhandhaṃ padāliyāti
 cittā therī


 kiñcāpi khomhi dukkhitā dubbalā gatayobbanā
daṇḍamolubbha gacchāmi pabbataṃ abhirūhiya

 nikkhipitvāna  saṅghāṭiṃ pattakañca nikujjiya
nisinnā camhi selamhi atha cittaṃ vimucci me
tisso  vijjā anuppattā kataṃ buddhassa sāsananti
 mettikā therī


 cātuddasiṃ pañcadasiṃ yā ca pakkhassa aṭṭhamī
pāṭihāriyapakkhañca aṭṭhaṅgasusamāgataṃ

 uposathaṃ  upāgacchiṃ devakāyābhinandinī
sājja ekena bhattena muṇḍā saṅghāṭipārutā
devakāyaṃ na patthehaṃ vineyya hadaye daranti
 mittā therī


 uddhaṃ pādatalā amma adho ve kesamatthakā
paccavekkhassumaṃ kāyaṃ asuciṃ pūtigandhikaṃ

 evaṃ  viharamānāya sabbo rāgo samūhato
pariḷāho samucchinno sītibhūtāmhi nibbutāti
 abhayamātu therī


 abhaye bhiduro kāyo yattha satā puthujjanā
nikkhipissāmimaṃ dehaṃ sampajānā satīmatī

 bahūhi dukkhadhammehi appamādaratāya me
taṇhakkhayo anuppatto kataṃ buddhassa sāsananti
 abhayā therī


 catukkhattuṃ  pañcakkhattuṃ vihārā upanikkhamiṃ
aladdhā cetaso santiṃ citte avasavattinī
tassā me aṭṭhamī ratti yato taṇhā samūhatā

 bahūhi dukkhadhammehi appamādaratāya me
taṇhakkhayo anuppatto kataṃ buddhassa sāsananti
 sāmā therī
dukanipāto niṭṭhito
