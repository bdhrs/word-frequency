

 455 mātuposakajātakaṃ 

 tassa  nāgassa vippavāsena virūḷhā sallakī ca kuṭajā ca
kuruvindakaravīrā  tisasāmā ca nivāte pupphitā ca kaṇikārā

 kocideva suvaṇṇakāyurā nāgarājaṃ bharanti piṇḍena
yattha rājā rājakumāro vā kavacamabhihessati achambhito 

 gaṇhāhi nāga kabaḷaṃ mā nāga kisako bhava
bahūni rājakiccāni tāni  nāga karissasi

 sā nūnasā kapaṇikā andhā apariṇāyikā
khāṇuṃ pādena ghaṭṭeti giriṃ caṇḍoraṇaṃ pati

 kā nu te sā mahānāga andhā apariṇāyikā
khāṇuṃ pādena ghaṭṭeti giriṃ caṇḍoraṇaṃ pati

 mātā me sā mahārāja andhā apariṇāyikā
khāṇuṃ pādena ghaṭṭeti giriṃ caṇḍoraṇaṃ pati

 muñcathetaṃ mahānāgaṃ yoyaṃ bharati mātaraṃ
sametu  mātarā nāgo saha sabbehi ñātibhi

 mutto ca bandhanā nāgo muttamādāya kuñjaro 
muhuttaṃ assāsayitvā  agamā yena pabbato

 tato so naḷiniṃ  gantvā sītaṃ kuñjarasevitaṃ
soṇḍāyūdakamāhatvā  mātaraṃ abhisiñcatha

 koya  anariyo devo akālenapi vassati 
gato me atrajo putto yo mayhaṃ paricārako

 uṭṭhehi amma kiṃ sesi āgato tyāhamatrajo
muttomhi kāsirājena vedehena yasassinā

 ciraṃ  jīvatu so rājā kāsīnaṃ raṭṭhavaḍḍhano
yo me puttaṃ pamocesi sadā vuddhāpacāyikanti
mātuposakajātakaṃ paṭhamaṃ

 456 juṇhajātakaṃ 

 suṇohi mayhaṃ vacanaṃ janinda atthena juṇhamhi idhānupatto
na brāhmaṇe addhike tiṭṭhamāne gantabba  māhu dvipadinda  seṭṭha

 suṇomi  tiṭṭhāmi vadehi brahme yenāsi  atthena idhānupatto
kaṃ vā tvamatthaṃ mayi patthayāno idhāgamā brahme tadiṅgha brūhi

 dadāhi me gāmavarāni pañca dāsīsataṃ satta gavaṃsatāni
parosahassañca suvaṇṇanikkhe bhariyā ca me sādisī dve dadāhi

 tapo nu te brāhmaṇa bhiṃsarūpo mantā nu te brāhmaṇa cittarūpā
yakkhā nu  te assavā santi keci atthaṃ vā me abhijānāsi kattaṃ

 na  me tapo atthi na cāpi mantā yakkhāpi me assavā natthi keci
atthampi te nābhijānāmi kattaṃ pubbe ca kho  saṅgatimattamāsi

 paṭhamaṃ idaṃ dassanaṃ jānato me na tābhijānāmi ito puratthā
akkhāhi me pucchito etamatthaṃ kadā kuhiṃ vā ahu saṅgamo no

 gandhārarājassa  puramhi ramme avasimhase takkasīlāyaṃ deva
tatthandhakāramhi timīsikāyaṃ  aṃsena aṃsaṃ samaghaṭṭayimha

 te tattha ṭhatvāna ubho janinda sārāṇiyaṃ  vītisārayimha  tattha
sāyeva no saṅgatimattamāsi tato na pacchā na pure ahosi

 yadā kadāci manujesu brahme samāgamo sappurisena hoti
na paṇḍitā saṅgatisanthavāni pubbe kataṃ vāpi vināsayanti

 bālāva  kho saṅgatisanthavāni pubbe kataṃ vāpi vināsayanti
bahumpi bālesu kataṃ vinassati tathā hi bālā akataññurūpā

 dhīrā ca kho saṅgatisanthavāni pubbe kataṃ vāpi na nāsayanti
appampi dhīresu kataṃ na nassati tathā hi dhīrā sukataññurūpā

 dadāmi  te gāmavarāni pañca dāsīsataṃ satta gavaṃsatāni
parosahassañca suvaṇṇanikkhe bhariyā ca te sādisī dve dadāmi

 evaṃ  sataṃ hoti samecca rāja nakkhattarājāriva tārakānaṃ
āpūratī kāsipatī tathāhaṃ tayāpi me saṅgamo ajja laddhoti
juṇhajātakaṃ dutiyaṃ

 457 dhammadevaputtajātakaṃ 

 yasokaro puññakarohamasmi sadātthuto samaṇabrāhmaṇānaṃ
maggāraho devamanussapūjito dhammo ahaṃ dehi adhamma maggaṃ

 adhammayānaṃ daḷhamāruhitvā asantasanto balavāhamasmi
sa kissa hetumhi tavajja dajjaṃ maggaṃ ahaṃ dhamma adinnapubbaṃ

 dhammo have pāturahosi pubbe pacchā  adhammo udapādi loke
jeṭṭho ca seṭṭho ca sanantano ca uyyāhi jeṭṭhassa kaniṭṭha maggā

 na yācanāya napi pātirūpā na arahatā  tehaṃ dadeyyaṃ maggaṃ
yuddhañca no hotu ubhinnamajja yuddhamhi yo jessati tassa maggo

 sabbā  disā anuvisaṭohamasmi mahabbalo amitayaso atulyo
guṇehi sabbehi upetarūpo dhammo adhamma tvaṃ kathaṃ vijessasi

 lohena ve haññati jātarūpaṃ na jātarūpena hananti lohaṃ
sace adhammo hañchati  dhammamajja ayo suvaṇṇaṃ viya dassaneyyaṃ

 sace tuvaṃ yuddhabalo adhamma  na tuyha vuḍḍhā  ca garū ca atthi
maggañca te dammi piyāppiyena vācāduruttānipi te khamāmi

 idañca sutvā vacanaṃ adhammo avaṃsiro  patito uddhapādo
yuddhatthiko ce na labhāmi yuddhaṃ ettāvatā hoti hato adhammo

 khantībalo yuddhabalaṃ vijetvā hantvā adhammaṃ nihanitva  bhūmyā
pāyāsi vitto  abhiruyha sandanaṃ maggeneva atibalo saccanikkamo

 mātā pitā samaṇabrāhmaṇā ca asammānitā yassa sake agāre
idheva nikkhippa sarīradehaṃ kāyassa bhedā nirayaṃ vajanti te 
yathā adhammo patito avaṃsiro

 mātā  pitā samaṇabrāhmaṇā ca susammānitā yassa sake agāre
idheva nikkhippa sarīradehaṃ kāyassa bhedā sugatiṃ vajanti te
yathāpi dhammo abhiruyha sandananti
dhammadevaputtajātakaṃ  tatiyaṃ

 458 udayajātakaṃ 

 ekā  nisinnā suci saññatūrū pāsādamāruyha aninditaṅgī
yācāmi taṃ kinnaranettacakkhu imekarattiṃ ubhayo vasema

 okiṇṇantaraparikhaṃ daḷhamaṭṭālakoṭṭhakaṃ
rakkhitaṃ khaggahatthehi duppavesamidaṃ puraṃ

 daharassa yuvino cāpi āgamo ca na vijjati
atha kena nu vaṇṇena saṅgamaṃ icchase mayā

 yakkhohamasmi kalyāṇi āgatosmi tavantike 
tvaṃ maṃ nandaya  bhaddante puṇṇakaṃsaṃ dadāmi te

 devaṃ va yakkhaṃ atha vā manussaṃ na patthaye udayamaticca aññaṃ
gaccheva tvaṃ yakkha mahānubhāva mā cassu gantvā punarāvajittha

 yā sā rati uttamā kāmabhoginaṃ yaṃ hetu sattā visamaṃ caranti
mā taṃ ratiṃ jīyi tuvaṃ sucimhi te dadāmi te rūpiyaṃ kaṃsapūraṃ

 nāriṃ  naro nijjhapayaṃ dhanena ukkaṃsatī yattha karoti chandaṃ
vipaccanīko tava devadhammo paccakkhato thokatarena esi

 āyu ca vaṇṇo ca  manussaloke nihīyati manujānaṃ suggatte
teneva vaṇṇena dhanampi tuyhaṃ nihīyati jiṇṇatarāsi ajja

 evaṃ me pekkhamānassa rājaputti yasassini
hāyateva tava  vaṇṇo ahorattānamaccaye

 imināva tvaṃ vayasā rājaputti sumedhase
brahmacariyaṃ careyyāsi bhiyyo vaṇṇavatī siyā

 devā na jīranti yathā manussā gattesu tesaṃ valiyo na honti
pucchāmi taṃ yakkha mahānubhāva kathaṃ nu devāna  sarīradeho

 devā na jīranti yathā manussā gattesu tesaṃ valiyo na honti
suve suve bhiyyatarova  tesaṃ dibbo  ca vaṇṇo vipulā ca bhogā

 kiṃsūdha bhītā janatā anekā maggo ca nekāyatanaṃ pavutto
pucchāmi taṃ yakkha mahānubhāva katthaṭṭhito paralokaṃ na bhāye

 vācaṃ  manañca paṇidhāya sammā kāyena pāpāni akubbamāno
bahunnapānaṃ gharamāvasanto saddho mudū saṃvibhāgī vadaññū
saṅgāhako sakhilo saṇhavāco etthaṭṭhito paralokaṃ na bhāye

 anusāsasi maṃ yakkha yathā mātā yathā pitā
uḷāravaṇṇaṃ pucchāmi ko nu tvamasi subrahā

 udayohamasmi kalyāṇi saṅkarattā idhāgato 
āmanta kho taṃ gacchāmi muttosmi tava saṅkarā 

 sace kho tvaṃ udayosi saṅkarattā idhāgato
anusāsa maṃ rājaputta yathāssa puna saṅgamo

 atipatati  vayo khaṇo tatheva ṭhānaṃ natthi dhuvaṃ cavanti sattā
parijiyyati addhuvaṃ sarīraṃ udaye  mā pamāda  carassu dhammaṃ

 kasiṇā pathavī dhanassa pūrā ekasseva siyā anaññadheyyā
tañcāpi jahati  avītarāgo udaye mā pamāda carassu dhammaṃ

 mātā ca pitā ca bhātaro ca bhariyā yāpi dhanena hoti kītā 
te cāpi jahanti aññamaññaṃ udaye mā pamāda carassu dhammaṃ

 kāyo  parabhojananti ñatvā  saṃsāre sugatiñca duggatiñca 
ittaravāsoti jāniyāna udaye mā pamāda carassu dhammaṃ

 sādhu bhāsatiyaṃ  yakkho appaṃ maccāna jīvitaṃ
kasirañca parittañca tañca dukkhena saṃyutaṃ
sāhaṃ ekā pabbajissāmi hitvā kāsiṃ surundhananti
udayajātakaṃ catutthaṃ

 459 pānīyajātakaṃ 

 mitto  mittassa pānīyaṃ adinnaṃ paribhuñjisaṃ
tena pacchā vijigucchiṃ taṃ pāpaṃ pakataṃ mayā
mā puna akaraṃ pāpaṃ tasmā pabbajito ahaṃ

 paradārañca disvāna chando me udapajjatha 
tena pacchā vijigucchiṃ taṃ pāpaṃ pakataṃ mayā
mā puna akaraṃ pāpaṃ tasmā pabbajito ahaṃ

 pitaraṃ  me mahārāja corā agaṇhu  kānane
tesāhaṃ pucchito jānaṃ aññathā naṃ viyākariṃ

 tena pacchā vijigucchiṃ taṃ pāpaṃ pakataṃ mayā
mā puna akaraṃ pāpaṃ tasmā pabbajito ahaṃ

 pāṇātipātamakaruṃ somayāge upaṭṭhite
tesāhaṃ samanuññāsiṃ tena pacchā vijigucchiṃ

 taṃ pāpaṃ pakataṃ mayā mā puna akaraṃ pāpaṃ
tasmā pabbajito ahaṃ

 surāmerayamādhukā  ye janā paṭhamāsu no
bahūnaṃ te anatthāya majjapānamakappayuṃ

 tesāhaṃ  samanuññāsiṃ tena pacchā vijigucchiṃ
taṃ pāpaṃ pakataṃ mayā mā puna akaraṃ pāpaṃ
tasmā pabbajito ahaṃ

 dhiratthu  subahū kāme duggandhe bahukaṇṭake
ye ahaṃ paṭisevanto nālabhiṃ tādisaṃ sukhaṃ

 mahassādā sukhā kāmā natthi kāmā paraṃ  sukhaṃ
ye kāme paṭisevanti saggaṃ te upapajjare

 appassādā dukhā kāmā natthi kāmā paraṃ dukhaṃ
ye kāme paṭisevanti nirayaṃ te upapajjare

 asī yathā sunisito nettiṃsova supāyiko 
sattīva urasi khittā kāmā dukkhatarā tato

 aṅgārānaṃva jalitaṃ kāsuṃ sādhikaporisaṃ
phālaṃva divasaṃtattaṃ kāmā dukkhatarā tato

 visaṃ yathā halāhalaṃ telaṃ pakkuthitaṃ  yathā
tambaloha  vilīnaṃva kāmā dukkhatarā tatoti
pānīyajātakaṃ pañcamaṃ

 460 yudhañcayajātakaṃ 

 mittāmaccaparibyūḷhaṃ  ahaṃ vande rathesabhaṃ
pabbajissāmahaṃ rāja  taṃ devo anumaññatu

 sace  te ūnaṃ kāmehi ahaṃ paripūrayāmi  te
yo taṃ hiṃsati vāremi mā pabbaja  yudhañcaya 

 na  matthi ūnaṃ kāmehi hiṃsitā me na vijjati
dīpañca kātumicchāmi yaṃ jarā nābhikīrati

 putto  vā pitaraṃ yāce pitā vā puttamorasaṃ
negamo taṃ yāce  tāta mā pabbaja yudhañcaya

 mā maṃ deva nivārehi pabbajantaṃ rathesabha
māhaṃ kāmehi sammatto jarāya vasamanvagū

 ahaṃ taṃ tāta yācāmi ahaṃ putta nivāraye
ciraṃ taṃ daṭṭhumicchāmi mā pabbaja yudhañcaya

 ussāvova tiṇaggamhi sūriyuggamanaṃ pati
evamāyu manussānaṃ mā maṃ amma nivāraya

 taramāno imaṃ yānaṃ āropetu  rathesabha
mā me mātā tarantassa antarāyakarā ahu

 abhidhāvatha bhaddante suññaṃ hessati rammakaṃ
yudhañcayo anuññāto sabbadattena rājinā

 yohu seṭṭho sahassassa  yuvā kañcanasannibho
soyaṃ kumāro pabbajito kāsāyavasano balī

 ubho kumārā pabbajitā yudhañcayo yudhiṭṭhilo
pahāya mātāpitaro saṅgaṃ chetvāna maccunoti
yudhañcayajātakaṃ chaṭṭhaṃ

 461 dasarathajātakaṃ 

 etha  lakkhaṇa sītā ca ubho otarathodakaṃ
evāyaṃ bharato āha rājā dasaratho mato

 kena rāmappabhāvena socitabbaṃ na socasi
pitaraṃ kālakataṃ  sutvā na taṃ pasahate dukhaṃ

 yaṃ na sakkā nipāletuṃ posena lapataṃ bahuṃ
sa kissa viññū medhāvī attānamupatāpaye

 daharā  ca hi vuddhā ca  ye bālā ye ca paṇḍitā
aḍḍhā ceva daliddā ca sabbe maccuparāyaṇā

 phalānamiva pakkānaṃ niccaṃ patanato bhayaṃ
evaṃ jātāna maccānaṃ nicca maraṇato bhayaṃ

 sāyameke na dissanti pāto diṭṭhā bahujjanā
pāto eke na dissanti sāyaṃ diṭṭhā bahujjanā

 paridevayamāno ce kiñcidatthaṃ udabbahe
sammūḷho hiṃsamattānaṃ kayirā taṃ vicakkhaṇo

 kiso vivaṇṇo bhavati hiṃsamattānamattano 
na tena petā pālenti niratthā paridevanā

 yathā saraṇamādittaṃ vārinā parinibbaye 
evampi dhīro sutavā medhāvī paṇḍito naro
khippamuppatitaṃ sokaṃ vāto tūlaṃva dhaṃsaye

 macco ekova  acceti ekova jāyate kule
saṃyogaparamātveva sambhogā sabbapāṇinaṃ

 tasmā hi dhīrassa bahussutassa sampassato lokamimaṃ parañca
aññāya dhammaṃ hadayaṃ manañca sokā mahantāpi na tāpayanti

 sohaṃ dassañca bhokkhañca bharissāmi ca  ñātake
sesañca pālayissāmi kiccametaṃ  vijānato

 dasa vassasahassāni saṭṭhi vassasatāni ca
kambugīvo mahābāhu rāmo rajjamakārayīti
dasarathajātakaṃ sattamaṃ

 462 saṃvarajātakaṃ 

 jānanto  no mahārāja tava sīlaṃ janādhipo
ime kumāre pūjento na taṃ kenaci maññatha

 tiṭṭhante no mahārāje adu  deve divaṅgate
ñātī taṃ samanuññiṃsu sampassaṃ atthamattano

 kena saṃvaravattena sañjāte abhitiṭṭhasi
kena taṃ nātivattanti ñātisaṅghā samāgatā

 na  rājaputta usūyāmi  samaṇānaṃ mahesinaṃ
sakkaccaṃ  te namassāmi pāde vandāmi tādinaṃ

 te maṃ dhammaguṇe yuttaṃ sussūsamanusūyakaṃ
samaṇā manusāsanti  isī dhammaguṇe ratā

 tesāhaṃ vacanaṃ sutvā samaṇānaṃ mahesinaṃ
na kiñci atimaññāmi dhamme me nirato mano

 hatthārohā anīkaṭṭhā rathikā pattikārakā
tesaṃ  nappaṭibandhāmi niviṭṭhaṃ  bhattavetanaṃ

 mahāmattā ca me atthi mantino paricārakā
bārāṇasiṃ voharanti bahumaṃsasurodakaṃ

 athopi vāṇijā phītā nānāraṭṭhehi āgatā
tesu me vihitā rakkhā evaṃ jānāhuposatha

 dhammena kira ñātīnaṃ rajjaṃ kārehi saṃvara
medhāvī paṇḍito cāsi  athopi ñātinaṃ hito

 taṃ taṃ ñātiparibyūḷhaṃ nānāratanamocitaṃ
amittā nappasahanti indaṃva asurādhipoti
saṃvarajātakaṃ aṭṭhamaṃ

 463 suppārakajātakaṃ 

 ummujjanti  nimujjanti manussā khuranāsikā
suppārakaṃ  taṃ pucchāma samuddo katamo ayaṃ

 kurukacchā  payātānaṃ vāṇijānaṃ dhanesinaṃ
nāvāya vippanaṭṭhāya khuramālīti vuccati

 yathā aggīva suriyova  samuddo paṭidissati
suppārakaṃ taṃ pucchāma samuddo katamo ayaṃ

 kurukacchā payātānaṃ vāṇijānaṃ dhanesinaṃ
nāvāya vippanaṭṭhāya aggimālīti vuccati

 yathā dadhīva khīraṃva  samuddo paṭidissati
suppārakaṃ taṃ pucchāma samuddo katamo ayaṃ

 kurukacchā  payātānaṃ vāṇijānaṃ dhanesinaṃ
nāvāya vippanaṭṭhāya dadhimālīti  vuccati

 yathā kusova sassova samuddo paṭidissati
suppārakaṃ taṃ pucchāma samuddo katamo ayaṃ

 kurukacchā payātānaṃ vāṇijānaṃ dhanesinaṃ
nāvāya vippanaṭṭhāya kusamālīti vuccati

 yathā naḷova veḷūva samuddo paṭidissati
suppārakaṃ taṃ pucchāma samuddo katamo ayaṃ

 kurukacchā payātānaṃ vāṇijānaṃ dhanesinaṃ
nāvāya vippanaṭṭhāya naḷamālīti vuccati

 mahabbhayo bhiṃsanako saddo suyyatimānuso 
yathā  sobbho papātova samuddo paṭidissati
suppārakaṃ taṃ pucchāma samuddo katamo ayaṃ

 kurukacchā  payātānaṃ vāṇijānaṃ dhanesinaṃ
nāvāya vippanaṭṭhāya baḷavāmukhīti  vuccati

 yato sarāmi attānaṃ yato pattosmi viññutaṃ
nābhijānāmi sañcicca ekapāṇampi hiṃsitaṃ
etena saccavajjena sotthiṃ nāvā nivattatūti
suppārakajātakaṃ navamaṃ
ekādasakanipātaṃ niṭṭhitaṃ
tassuddānaṃ 
sirimātusuposakanāgavaro puna juṇhaka dhammamudayavaro
atha pāni yudhañcayako ca dasaratha saṃvara pāragatena navāti
