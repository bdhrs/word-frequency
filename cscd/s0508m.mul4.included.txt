


 bhikkhu  sivathikaṃ  gantvā addasa itthimujjhitaṃ
apaviddhaṃ susānasmiṃ khajjantiṃ kimihī phuṭaṃ

 yañhi eke jigucchanti mataṃ disvāna pāpakaṃ
kāmarāgo pāturahu andhova savatī  ahuṃ

 oraṃ odanapākamhā tamhā ṭhānā apakkamiṃ
satimā sampajānohaṃ ekamantaṃ upāvisiṃ

 tato me manasīkāro yoniso udapajjatha
ādīnavo pāturahu nibbidā samatiṭṭhatha

 tato cittaṃ vimucci me passa dhammasudhammataṃ
tisso vijjā anuppattā kataṃ buddhassa sāsananti



 ayoge yuñjamattānaṃ puriso kiccamicchako 
caraṃ ce nādhigaccheyya taṃ me dubbhagalakkhaṇaṃ

 abbūḷhaṃ aghagataṃ vijitaṃ ekañce ossajeyya kalīva siyā
sabbānipi ce ossajeyya andhova siyā samavisamassa adassanato

 yañhi  kayirā tañhi vade yaṃ na kayirā na taṃ vade
akarontaṃ bhāsamānaṃ parijānanti paṇḍitā

 yathāpi ruciraṃ pupphaṃ vaṇṇavantaṃ agandhakaṃ
evaṃ subhāsitā vācā aphalā hoti akubbato

 yathāpi  ruciraṃ pupphaṃ vaṇṇavantaṃ sugandhakaṃ 
evaṃ subhāsitā vācā saphalā hoti kubbatoti 



 vassati  devo yathā sugītaṃ channā me kuṭikā sukhā nivātā
tassaṃ viharāmi vūpasanto atha ce patthayasī pavassa deva

 vassati devo yathā sugītaṃ channā me kuṭikā sukhā nivātā
tassaṃ viharāmi santacitto atha ce patthayasī pavassa deva

 vassati devo tassaṃ viharāmi vītarāgo

 vassati devo tassaṃ viharāmi vītadoso

 vassati devo tassaṃ  viharāmi vītamoho
atha ce patthayasī pavassa devāti



 yaṃ patthayāno dhammesu upajjhāyo anuggahi
amataṃ abhikaṅkhantaṃ kataṃ kattabbakaṃ mayā

 anuppatto sacchikato sayaṃ dhammo anītiho
visuddhiñāṇo nikkaṅkho byākaromi tavantike

 pubbenivāsaṃ jānāmi dibbacakkhu visodhitaṃ
sadattho me anuppatto kataṃ buddhassa sāsanaṃ

 appamattassa me sikkhā sussutā tava sāsane
sabbe me āsavā khīṇā natthi dāni punabbhavo

 anusāsi  maṃ ariyavatā anukampi anuggahi
amogho tuyhamovādo antevāsimhi sikkhitoti



 sādhū hi kira me mātā patodaṃ upadaṃsayi
yassāhaṃ vacanaṃ sutvā anusiṭṭho janettiyā
āraddhavīriyo pahitatto patto sambodhimuttamaṃ

 arahā  dakkhiṇeyyomhi tevijjo amataddaso
jetvā namucino senaṃ viharāmi anāsavo

 ajjhattañca  bahiddhā ca ye me vijjiṃsu āsavā
sabbe asesā ucchinnā na ca uppajjare puna

 visāradā kho bhaginī etamatthaṃ abhāsayi
apihā nūna mayipi vanatho te na vijjati

 pariyantakataṃ dukkhaṃ antimoyaṃ samussayo
jātimaraṇasaṃsāro natthi dāni punabbhavoti



 atthāya vata me buddho nadiṃ nerañjaraṃ agā
yassāhaṃ dhammaṃ sutvāna micchādiṭṭhiṃ vivajjayiṃ

 yajiṃ  uccāvace yaññe aggihuttaṃ juhiṃ ahaṃ
esā suddhīti maññanto andhabhūto  puthujjano

 diṭṭhigahanapakkhando  parāmāsena mohito
asuddhiṃ maññisaṃ suddhiṃ andhabhūto aviddasu

 micchādiṭṭhi pahīnā me bhavā sabbe padālitā 
juhāmi dakkhiṇeyyaggiṃ namassāmi tathāgataṃ

 mohā  sabbe pahīnā me bhavataṇhā padālitā
vikkhīṇo jātisaṃsāro natthi dāni punabbhavoti



 pāto majjhanhikaṃ sāyaṃ tikkhattuṃ divasassahaṃ
otariṃ udakaṃ sohaṃ gayāya gayaphagguyā

 yaṃ  mayā pakataṃ pāpaṃ pubbe aññāsu jātisu
taṃ dānīdha pavāhemi evaṃdiṭṭhi pure ahuṃ

 sutvā  subhāsitaṃ vācaṃ dhammatthasahitaṃ padaṃ
tathaṃ yāthāvakaṃ atthaṃ yoniso paccavekkhisaṃ

 ninhātasabbapāpomhi nimmalo payato suci
suddho suddhassa dāyādo putto buddhassa oraso

 ogayhaṭṭhaṅgikaṃ sotaṃ sabbapāpaṃ pavāhayiṃ
tisso vijjā ajjhagamiṃ kataṃ buddhassa sāsananti



 vātarogābhinīto tvaṃ viharaṃ kānane vane
paviṭṭhagocare lūkhe kathaṃ bhikkhu karissasi

 pītisukhena vipulena pharamāno samussayaṃ
lūkhampi abhisambhonto viharissāmi kānane

 bhāvento satipaṭṭhāne indriyāni balāni ca
bojjhaṅgāni ca bhāvento viharissāmi kānane

 āraddhavīriye pahitatte niccaṃ daḷhaparakkame 
samagge sahite disvā viharissāmi kānane

 anussaranto sambuddhaṃ aggaṃ dantaṃ samāhitaṃ
atandito  rattindivaṃ viharissāmi kānaneti



 olaggessāmi  te citta āṇidvāreva hatthinaṃ
na taṃ pāpe niyojessaṃ kāmajāla  sarīraja 

 tvaṃ  olaggo na gacchasi  dvāravivaraṃ gajova alabhanto
na ca cittakali punappunaṃ pasakka  pāparato carissasi

 yathā kuñjaraṃ adantaṃ navaggahamaṅkusaggaho
balavā āvatteti akāmaṃ evaṃ āvattayissaṃ taṃ

 yathā varahayadamakusalo sārathi pavaro dameti ājaññaṃ
evaṃ damayissaṃ taṃ patiṭṭhito pañcasu balesu

 satiyā  taṃ nibandhissaṃ payutto te damessāmi 
vīriyadhuraniggahito na yito dūraṃ  gamissase cittāti



 upārambhacitto dummedho suṇāti jinasāsanaṃ
ārakā hoti saddhammā nabhaso pathavī yathā

 upārambhacitto dummedho suṇāti jinasāsanaṃ
parihāyati saddhammā kāḷapakkheva candimā

 upārambhacitto dummedho suṇāti jinasāsanaṃ
parisussati saddhamme maccho appodake yathā

 upārambhacitto dummedho suṇāti jinasāsanaṃ
na virūhati saddhamme khette bījaṃva pūtikaṃ

 yo ca tuṭṭhena cittena suṇāti jinasāsanaṃ
khepetvā āsave sabbe sacchikatvā akuppataṃ
pappuyya paramaṃ santiṃ parinibbātināsavoti



 upasampadā  ca me laddhā vimutto camhi anāsavo
so ca me bhagavā diṭṭho vihāre ca sahāvasiṃ

 bahudeva rattiṃ bhagavā abbhokāsetināmayi
vihārakusalo satthā vihāraṃ pāvisī tadā

 santharitvāna saṅghāṭiṃ seyyaṃ kappesi gotamo
sīho  selaguhāyaṃva pahīnabhayabheravo

 tato kalyāṇavākkaraṇo sammāsambuddhasāvako
soṇo abhāsi saddhammaṃ buddhaseṭṭhassa sammukhā

 pañcakkhandhe pariññāya bhāvayitvāna añjasaṃ
pappuyya paramaṃ santiṃ parinibbissatyanāsavoti



 yo  ve garūnaṃ vacanaññu dhīro vase ca tamhi janayetha pemaṃ
so bhattimā nāma ca hoti paṇḍito ñatvā ca dhammesu visesi assa

 yaṃ āpadā uppatitā uḷārā nakkhambhayante paṭisaṅkhayantaṃ
so thāmavā nāma ca hoti paṇḍito ñatvā ca dhammesu visesi assa

 yo ve samuddova ṭhito anejo gambhīrapañño nipuṇatthadassī
asaṃhāriyo nāma ca hoti paṇḍito ñatvā ca dhammesu visesi assa

 bahussuto dhammadharo ca hoti dhammassa  hoti anudhammacārī
so tādiso nāma ca hoti paṇḍito ñatvā ca dhammesu visesi assa

 atthañca  yo jānāti bhāsitassa atthañca ñatvāna tathā karoti
atthantaro nāma sa hoti paṇḍito ñatvā ca dhammesu visesi assāti


tatruddānaṃ 
rājadatto subhūto ca girimānandasumanā
vaḍḍho ca kassapo thero gayākassapavakkalī
vijito yasadatto ca soṇo kosiyasavhayo
saṭṭhi ca pañca gāthāyo therā ca ettha dvādasāti
