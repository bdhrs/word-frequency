

 tatiyassa paṭhame channaparibbājakoti na naggaparibbājako bāhirakasamayaṃ luñcitvā harantoti bāhirakānaṃ samayaṃ nisedhetvā āpanno
paññācakkhussa vibandhanato andhaṃ karotīti andhakaraṇoti āha yassa rāgo uppajjatītiādi acakkhukaraṇoti asamatthasamāsoyaṃ asūriyapassāni mukhānītiādīsu viyāti āha paññācakkhuṃ na karotīti acakkhukaraṇoti paññānirodhikoti anuppannāya lokiyalokuttarāya paññāya uppajjituṃ na deti lokiyapaññaṃ pana aṭṭhasamāpattipañcābhiññāvasena uppannampi samucchinditvā khipatīti paññānirodhikoti evampettha attho daṭṭhabbo anuppannānuppādauppannaparihāninimittatāya hi paññaṃ nirodhetīti paññānirodhiko vihanati vibādhatīti vighāto dukkhanti āha dukkhasaṅkhātassa vighātassāti kilesanibbānanti iminā asaṅkhatanibbānameva vadati asaṅkhatañhi nibbānaṃ nāma taṃ paccakkhaṃ  kātuṃ na detīti anibbānasaṃvattaniko lokuttaramissako kathito pubbabhāgiyassapi ariyamaggassa kathitattā


 dutiye na aññātukāmoti na ājānitukāmoyevāti attho tenāha pariggaṇhanatthaṃ pana āgatoti paññāya paricchinditvā upaparikkhitvā gaṇhanatthanti attho kāraṇāpadesoti kāraṇaniddeso sesamettha uttānameva


 tatiye gilānassa bhāvo gelaññanti āha gilānabhāvatoti dīpetīti desanākkameneva paññāpeti paṭhamañhi sekhasīlasamādhipaññāyo vatvā pacchā asekhasīlādīni vadanto imamatthaṃ dīpeti


 catutthe haṃsavaṭṭakacchannenāti haṃsavaṭṭakaparicchannena haṃsamaṇḍalākārenāti attho natthi etassa parisesanti aparisesaṃ tenāha appamattakampi asesetvāti aparisesadhammajānanato vā aparisesasaṅkhātaṃ ñāṇadassanaṃ paṭijānātīti evampettha attho daṭṭhabbo satatanti niccaṃ samitanti tasseva vevacananti āha satataṃ samitanti sabbakālaṃ nirantaranti atha vā niccaṭṭhena satatasaddena abhiṇhappavatti jotitā siyāti samitanti vuttaṃ tena nirantarappavattiṃ dassetīti āha sabbakālaṃ nirantaranti
visuddhisampāpanatthāyāti  rāgādīhi malehi abhijjhāvisamalobhādīhi ca upakkiliṭṭhacittānaṃ sattānaṃ visuddhipāpanatthāya samatikkamanatthāyāti sokassa ca paridevassa ca pahānatthāya atthaṃ gamanatthāyāti kāyikadukkhassa ca cetasikadomanassassa cāti imesaṃ dvinnaṃ atthaṅgamanāya nirodhāyāti attho ñāyati nicchayena kamati nibbānaṃ taṃ vā  ñāyati paṭivijjhati etenāti ñāyo ariyamaggoti āha maggassa adhigamanatthāyāti apaccayanibbānassa sacchikaraṇatthāyāti paccayarahitattā apaccayassa asaṅkhatassa taṇhāvānavirahitattā nibbānanti laddhanāmassa amatassa sacchikiriyāya attapaccakkhatāyāti vuttaṃ hoti phusitvā phusitvāti patvā patvā sesamettha suviññeyyameva


 pañcame kiccakaraṇīyesu sahabhāvaṭṭhena amā hontīti amaccā ayaṃ ajjhattikoti evaṃ jānanti ñāyanti vāti ñātī sassusasurapakkhikāti sassusasurā ca tappakkhiko ca sassusasurapakkhikā lohitena sambaddhāti sālohitā pitupakkhikā vā ñātī mātupakkhikā sālohitā mātupitupakkhikā vā ñātī sassusasurapakkhikā sālohitā avecca ratanassa guṇe yāthāvato ñatvā pasādo aveccappasādo so pana yasmā maggenāgatattā kenaci akampanīyo ca appadhaṃsiyo ca hoti tasmā evaṃ vuttaṃ acalappasādoti bhāvaññathattanti sabhāvassa aññathattaṃ
vīsatiyā koṭṭhāsesūti kesādimatthaluṅgapariyantesu dvādasasu koṭṭhāsesūti pittādimuttapariyantesu catūsu koṭṭhāsesūti yena ca santappati yena ca jīrīyati yena ca paridayhati yena ca asitapītakhāyitasāyitaṃ sammā pariṇāmaṃ gacchatīti  evaṃ vuttesu catūsu koṭṭhāsesu chasu koṭṭhāsesūti uddhaṅgamā vātā adhogamā vātā kucchisayā vātā koṭṭhāsayā vātā aṅgamaṅgānusārino vātā assāso passāsoti  evaṃ vuttesu chasu koṭṭhāsesu vitthambhanaṃ sesabhūtattayasanthambhitatāpādanaṃ upakīḷananti eke sesaṃ suviññeyyameva


 chaṭṭhe abhisaṅkhāraviññāṇanti kammasahajātaṃ viññāṇaṃ sesamettha suviññeyyameva sattame natthi vattabbaṃ


 aṭṭhame dukkarakārikānuyogoti dukkarakiriyāya anuyogo upaṭṭhānena sāranti upaṭṭhānākārena sāraṃ idaṃ varantiādinā upaṭṭhānākāraṃ vibhāveti etthāti etasmiṃ satthārā pucchite pañhe


 navame mūle mūlassa vā gandho mūlagandhoti āha mūlavatthuko gandhoti mūlaṃ vatthu etassāti mūlavatthuko idāni mūlaṃ gandhayogato gandhoti imamatthaṃ dassento gandhasampannaṃ vā mūlameva mūlagandhoti āha pacchimoyevettha atthavikappo yuttataroti dassetuṃ tassa hi gandhotiādimāha vassikapupphādīnanti sumanapupphādīnaṃ


 dasame aruṇavatisuttantaaṭṭhuppattiyanti bhūtapubbaṃ bhikkhave rājā ahosi aruṇavā nāma rañño kho pana bhikkhave aruṇavato aruṇavatī nāma rājadhānī ahosi aruṇavatiṃ kho pana bhikkhave rājadhāniṃ sikhī bhagavā arahaṃ sammāsambuddho upanissāya vihāsi sikhissa  kho pana bhikkhave bhagavato arahato sammāsambuddhassa abhibhūsambhavaṃ nāma sāvakayugaṃ ahosi aggaṃ bhaddayugaṃ atha kho bhikkhave sikhī bhagavā arahaṃ  sammāsambuddho abhibhuṃ bhikkhuṃ āmantesītiādinā brahmasaṃyutte  āgatassa aruṇavatisuttantassa aṭṭhuppattiyaṃ atippagoti ativiya pago ativiya pātoti attho na tāva kulesu bhattaṃ niṭṭhātīti vuttaṃ hoti
ujjhāyantīti avajhāyanti heṭṭhā katvā cintenti lāmakato cintenti anekavihitaṃ iddhivikubbanaṃ katvāti pakativaṇṇaṃ vijahitvā nāgavaṇṇaṃ vā dasseti supaṇṇavaṇṇaṃ vā dassetītiādinā  nayena āgataṃ anekappakāraṃ iddhivikubbanaṃ katvā sahassilokadhātunti cakkavāḷasahassaṃ gāthādvayaṃ abhāsīti thero kira kathaṃ desitā kho dhammadesanā sabbesaṃ piyā manāpāti cintetvā sabbepi pāsaṇḍā sabbe devamanussā attano attano samaye purisakāraṃ vaṇṇayanti vīriyassa avaṇṇavādī nāma natthi vīriyappaṭisaṃyuttaṃ katvā desessāmi evamassa dhammadesanā sabbesaṃ piyā bhavissati manāpāti ñatvā tīsu piṭakesu vicinitvā ārambhatha nikkamathāti  idaṃ gāthādvayaṃ abhāsi
kiṃ āloko ayanti kassa nu kho ayaṃ ālokoti vicinantānanti cintentānaṃ sabbeti lokadhātuyaṃ sabbe devā ca manussā ca osaṭāya parisāyāti dhammassavanatthaṃ samosaṭāya parimitaparicchinnāya parisāya atthopi nesaṃ pākaṭo ahosīti na kevalaṃ te saddameva assosuṃ atha kho atthopi tesaṃ pakatisavanūpacāre viya pākaṭo ahosi tena sahassaṃ lokadhātuṃ viññāpetīti adhippāyo
pariharantīti sineruṃ dakkhiṇato katvā parivattenti virocamānāti attano jutiyā dibbamānā sobhamānā vā tāva sahassadhā lokoti yattako candimasūriyehi obhāsiyamāno lokadhātusaṅkhāto ekeko loko tattakena pamāṇena sahassadhā loko iminā cakkavāḷena saddhiṃ cakkavāḷasahassanti attho kasmā panesā ānītāti esā cūḷanikā lokadhātu  kasmā bhagavatā ānītā desitāti attho majjhimikāya lokadhātuyā paricchedadassanatthanti dvisahassilokadhātuyā parimāṇadassanatthaṃ
sahassilokadhātuyā sahassī dvisahassilokadhātu sā cakkavāḷagaṇanāya dasasatasahassacakkavāḷaparimāṇā tenāha sahassacakkavāḷāni sahassabhāgena gaṇetvātiādi kampanadevatūpasaṅkamanādinā jātacakkavāḷena saha yogakkhemaṃ ṭhānaṃ jātikkhettaṃ tattakāya eva jātikkhettabhāvo  dhammatāvaseneva veditabbo pariggahavasenāti keci sabbesampi buddhānaṃ evaṃ jātikkhettaṃ tannivāsīnaṃyeva ca devatānaṃ dhammābhisamayoti vadanti paṭisandhiggahaṇādīnaṃ sattannaṃyeva gahaṇaṃ nidassanamattaṃ mahābhinīhārādikālepi tassa pakampanassa labbhanato
sahassaṃ sahassadhā katvā gaṇitaṃ majjhimikantiādinā majjhimikāya lokadhātuyā sahassaṃ tisahassilokadhātu sāyeva ca mahāsahassilokadhātūti dasseti saraseneva āṇāpavattanaṃ āṇākkhettaṃ yaṃ ekajjhaṃ saṃvaṭṭati vivaṭṭati ca āṇā pharatīti tannivāsidevatānaṃ sirasā sampaṭicchanena vattati tañca kho kevalaṃ buddhānubhāveneva adhippāyavasena ca pana yāvatā pana ākaṅkheyyāti  vacanato buddhānaṃ avisayo nāma natthi visayakkhettassa pamāṇaparicchedo nāma natthi visamoti sūriyuggamanādīnaṃ visamabhāvato visamo tenevāha ekasmiṃ ṭhāne sūriyo uggato hotītiādi sesamettha suviññeyyameva


