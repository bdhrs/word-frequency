

 sattannaṃ  bhikkhave dhammānaṃ bhinnattā bhikkhu hoti katamesaṃ sattannaṃ sakkāyadiṭṭhi bhinnā hoti vicikicchā bhinnā hoti sīlabbataparāmāso bhinno hoti rāgo bhinno hoti doso bhinno hoti moho bhinno hoti māno bhinno hoti imesaṃ kho bhikkhave sattannaṃ dhammānaṃ bhinnattā bhikkhu hotīti paṭhamaṃ

 sattannaṃ bhikkhave dhammānaṃ samitattā samaṇo hoti dutiyaṃ

 bāhitattā brāhmaṇo hoti tatiyaṃ

 nissutattā  sottiyo  hoti catutthaṃ

 nhātattā  nhātako  hoti pañcamaṃ

 viditattā  vedagū hoti chaṭṭhaṃ

 ārakattā  ariyo hoti sattamaṃ

 ārakattā arahā hoti katamesaṃ sattannaṃ sakkāyadiṭṭhi ārakā hoti vicikicchā ārakā hoti sīlabbataparāmāso ārako hoti rāgo ārako hoti doso ārako hoti moho ārako hoti māno ārako hoti imesaṃ kho bhikkhave sattannaṃ dhammānaṃ ārakattā arahā hotīti aṭṭhamaṃ

 sattime bhikkhave asaddhammā katame satta assaddho hoti ahiriko hoti anottappī hoti appassuto hoti kusīto hoti muṭṭhassati hoti duppañño hoti ime kho bhikkhave satta asaddhammāti navamaṃ

 sattime bhikkhave saddhammā katame satta saddho hoti hirīmā hoti ottappī hoti bahussuto hoti āraddhavīriyo hoti satimā hoti paññavā hoti ime kho bhikkhave satta saddhammāti dasamaṃ
samaṇavaggo navamo
tassuddānaṃ 
bhikkhuṃ  samaṇo brāhmaṇo sottiyo ceva nhātako
vedagū ariyo arahā asaddhammā ca saddhammāti
