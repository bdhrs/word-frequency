12. Dvādasakanipāto

 464. Cūḷakuṇālajātakaṃ (1)
1.
 Luddhānaṃ ⟪ khuddānaṃ (sī. syā. pī.) ⟫ lahucittānaṃ, akataññūna dubbhinaṃ;
Nādevasatto puriso, thīnaṃ saddhātumarahati.
2.
 Na tā pajānanti kataṃ na kiccaṃ, na mātaraṃ pitaraṃ bhātaraṃ vā;
Anariyā samatikkantadhammā, sasseva cittassa vasaṃ vajanti.
3.
 Cirānuvuṭṭhampi ⟪ cirānuvutthampi (sī. pī.) ⟫ piyaṃ manāpaṃ, anukampakaṃ pāṇasamampi bhattuṃ ⟪ santaṃ (sī. syā. pī.) ⟫;
Āvāsu kiccesu ca naṃ jahanti, tasmāhamitthīnaṃ na vissasāmi.
4.
 Thīnañhi cittaṃ yathā vānarassa, kannappakannaṃ yathā rukkhachāyā;
Calācalaṃ hadayamitthiyānaṃ, cakkassa nemi viya parivattati.
5.
 Yadā tā passanti samekkhamānā, ādeyyarūpaṃ purisassa vittaṃ;
Saṇhāhi vācāhi nayanti menaṃ, kambojakā  jalajeneva assaṃ.
6.
 Yadā na passanti samekkhamānā, ādeyyarūpaṃ purisassa vittaṃ;
Samantato naṃ parivajjayanti, tiṇṇo nadīpāragatova kullaṃ.
7.
 Silesūpamā  sikhiriva sabbabhakkhā, tikkhamāyā nadīriva sīghasotā;
Sevanti hetā piyamappiyañca, nāvā yathā orakūlaṃ parañca.
8.
 Na tā ekassa na dvinnaṃ, āpaṇova pasārito;
Yo tā mayhanti maññeyya, vātaṃ jālena bādhaye ⟪ bandhaye (syā. ka.) ⟫.
9.
 Yathā nadī ca pantho ca, pānāgāraṃ sabhā papā;
Evaṃ lokitthiyo nāma, velā tāsaṃ na vijjati ⟪ imissā gāthāya pubbaddhāparaddhaṃ vipariyāyena dissati (ka.) ⟫.
10.
 Ghatāsanasamā etā, kaṇhasappasirūpamā;
Gāvo bahitiṇasseva, omasanti varaṃ varaṃ.
11.
 Ghatāsanaṃ kuñjaraṃ kaṇhasappaṃ, muddhābhisittaṃ pamadā ca sabbā;
Ete naro niccayato ⟪ niccayatto (sī. pī.) ⟫ bhajetha, tesaṃ have dubbidu sabbabhāvo ⟪ saccabhāvo (syā.) ⟫.
12.
 Naccantavaṇṇā  na bahūnaṃ kantā, na dakkhiṇā pamadā sevitabbā;
Na parassa bhariyā na dhanassa hetu, etitthiyo pañca na sevitabbāti.
Cūḷakuṇālajātakaṃ paṭhamaṃ.

 465. Bhaddasālajātakaṃ (2)
13.
 Kā tvaṃ suddhehi vatthehi, aghe vehāyasaṃ ⟪ vehāsayaṃ (sī. pī.) ⟫ ṭhitā;
Kena tyāssūni vattanti, kuto taṃ bhayamāgataṃ.
14.
 Taveva deva vijite, bhaddasāloti maṃ vidū;
Saṭṭhi ⟪ saṭṭhiṃ (sī. pī.) ⟫ vassasahassāni, tiṭṭhato pūjitassa me.
15.
 Kārayantā  nagarāni, agāre ca disampati;
Vividhe cāpi pāsāde, na maṃ te accamaññisuṃ;
Yatheva maṃ te pūjesuṃ, tatheva tvampi pūjaya.
16.
 Taṃ ivāhaṃ ⟪ tañca ahaṃ (sī. syā. pī.) ⟫ na passāmi, thūlaṃ kāyena te dumaṃ;
Ārohapariṇāhena, abhirūposi jātiyā.
17.
 Pāsādaṃ kārayissāmi, ekatthambhaṃ manoramaṃ;
Tattha taṃ upanessāmi, ciraṃ te yakkha jīvitaṃ.
18.
 Evaṃ cittaṃ udapādi, sarīrena vinābhāvo;
Puthuso maṃ vikantitvā, khaṇḍaso avakantatha.
19.
 Agge  ca chetvā majjhe ca, pacchā mūlamhi chindatha ⟪ mūlañca chindatha (sī.), mūlaṃ vichindatha (pī.) ⟫;
Evaṃ me chijjamānassa, na dukkhaṃ maraṇaṃ siyā.
20.
 Hatthapādaṃ ⟪ hatthapāde (ka.) ⟫ yathā chinde ⟪ chinne (ka.) ⟫, kaṇṇanāsañca jīvato;
Tato pacchā siro chinde, taṃ dukkhaṃ maraṇaṃ siyā.
21.
 Sukhaṃ nu khaṇḍaso chinnaṃ, bhaddasālavanappati;
Kiṃ hetu kiṃ upādāya, khaṇḍaso chinnamicchasi.
22.
 Yañca hetumupādāya, hetuṃ dhammūpasaṃhitaṃ;
Khaṇḍaso chinnamicchāmi, mahārāja suṇohi me.
23.
 Ñātī me sukhasaṃvaddhā, mama passe nivātajā;
Tepihaṃ upahiṃseyyaṃ, paresaṃ asukhocitaṃ.
24.
 Ceteyyarūpaṃ ⟪ cetabbarūpaṃ (sī. pī.) ⟫ cetesi, bhaddasālavanappati;
Hitakāmosi ñātīnaṃ, abhayaṃ samma dammi teti.
Bhaddasālajātakaṃ dutiyaṃ.

 466. Samuddavāṇijajātakaṃ (3)
25.
 Kasanti  vapanti te janā, manujā kammaphalūpajīvino;
Nayimassa dīpakassa bhāgino, jambudīpā idameva no varaṃ.
26.
 Tipañcarattūpagatamhi cande, vego  mahā hehiti sāgarassa;
Uplavissaṃ dīpamimaṃ uḷāraṃ, mā vo vadhī gacchatha leṇamaññaṃ.
27.
 Na jātuyaṃ sāgaravārivego, uplavissaṃ dīpamimaṃ uḷāraṃ;
Taṃ me nimittehi bahūhi diṭṭhaṃ, mā bhetha kiṃ socatha modathavho ⟪ modatha vo (ka.) 6.38 moggallānasuttaṃ passitabbaṃ ⟫.
28.
 Pahūtabhakkhaṃ bahuannapānaṃ, pattattha āvāsamimaṃ uḷāraṃ;
Na vo bhayaṃ paṭipassāmi kiñci, āputtaputtehi pamodathavho.
29.
 Yo devoyaṃ dakkhiṇāyaṃ ⟪ dakkhiṇassaṃ (sī.) ⟫ disāyaṃ, khemanti pakkosati tassa saccaṃ;
Na uttaro vedi bhayābhayassa, mā bhetha kiṃ socatha modathavho.
30.
 Yathā ime vippavadanti yakkhā, eko bhayaṃ saṃsati khemameko;
Tadiṅgha mayhaṃ vacanaṃ suṇātha, khippaṃ  lahuṃ mā vinassimha sabbe.
31.
 Sabbe  samāgamma karoma nāvaṃ, doṇiṃ daḷhaṃ sabbayantūpapannaṃ;
Sace ayaṃ dakkhiṇo saccamāha, moghaṃ paṭikkosati uttaroyaṃ;
Sā ceva no hehiti āpadatthā, imañca dīpaṃ na pariccajema.
32.
 Sace ca kho uttaro saccamāha, moghaṃ paṭikkosati dakkhiṇoyaṃ;
Tameva nāvaṃ abhiruyha sabbe, evaṃ mayaṃ sotthi taremu pāraṃ.
33.
 Na ve sugaṇhaṃ paṭhamena seṭṭhaṃ, kaniṭṭhamāpāthagataṃ gahetvā;
Yo cīdha tacchaṃ ⟪ majjhaṃ (sī. syā. pī.) ⟫ paviceyya gaṇhati ⟪ gaṇhi (ka.) ⟫, sa ve naro seṭṭhamupeti ṭhānaṃ.
34.
 Yathāpi te sāgaravārimajjhe, sakammunā sotthi vahiṃsu vāṇijā;
Anāgatatthaṃ paṭivijjhiyāna, appampi nācceti sa bhūripañño.
35.
 Bālā  ca mohena rasānugiddhā, anāgataṃ appaṭivijjhiyatthaṃ;
Paccuppanne sīdanti atthajāte, samuddamajjhe yathā te manussā.
36.
 Anāgataṃ  paṭikayirātha kiccaṃ, ‘‘mā maṃ kiccaṃ kiccakāle byadhesi’’;
Taṃ tādisaṃ paṭikata ⟪ paṭikataṃ (ka.), paṭigata (sī. aṭṭha.), paṭikacca (?) ⟫ kiccakāriṃ, na taṃ kiccaṃ kiccakāle byadhetīti.
Samuddavāṇijajātakaṃ tatiyaṃ.

 467. Kāmajātakaṃ (4)
37.
 Kāmaṃ  kāmayamānassa, tassa ce taṃ samijjhati;
Addhā pītimano hoti, laddhā macco yadicchati.
38.
 Kāmaṃ kāmayamānassa, tassa ce taṃ samijjhati;
Tato naṃ aparaṃ kāme, dhamme taṇhaṃva vindati.
39.
 Gavaṃva siṅgino siṅgaṃ, vaḍḍhamānassa vaḍḍhati;
Evaṃ mandassa posassa, bālassa avijānato;
Bhiyyo taṇhā pipāsā ca, vaḍḍhamānassa vaḍḍhati.
40.
 Pathabyā sāliyavakaṃ, gavassaṃ ⟪ gavāsaṃ (sī. syā. pī.) ⟫ dāsaporisaṃ;
Datvā ca ⟪ datvāpi (sī. syā.), datvā vā (pī.) ⟫ nālamekassa, iti vidvā ⟪ viddhā (syā.) ⟫ samaṃ care.
41.
 Rājā  pasayha pathaviṃ vijitvā, sasāgarantaṃ mahimāvasanto;
Oraṃ samuddassa atittarūpo ⟪ atittirūpo (ka.) ⟫, pāraṃ samuddassapi patthayetha.
42.
 Yāva anussaraṃ kāme, manasā titti nājjhagā;
Tato nivattā paṭikamma disvā, te ve sutittā ye ⟪ tittā (sī. syā. pī.) ⟫ paññāya tittā.
43.
 Paññāya tittinaṃ ⟪ tittīnaṃ (sī. syā.) ⟫ seṭṭhaṃ, na so kāmehi tappati;
Paññāya tittaṃ purisaṃ, taṇhā na kurute vasaṃ.
44.
 Apacinetheva kāmānaṃ ⟪ kāmāni (sī. syā. pī.) ⟫, appicchassa alolupo;
Samuddamatto puriso, na so kāmehi tappati.
45.
 Rathakārova cammassa, parikantaṃ upāhanaṃ;
Yaṃ yaṃ cajati ⟪ jahati (syā. ka.) ⟫ kāmānaṃ, taṃ taṃ sampajjate sukhaṃ;
Sabbaṃ ce sukhamiccheyya, sabbe kāme pariccaje.
46.
 Aṭṭha  te bhāsitā gāthā, sabbā honti sahassiyo ⟪ sahassiyā (?) upari sutasomajātake tathā dissati ⟫;
Paṭigaṇha mahābrahme, sādhetaṃ tava bhāsitaṃ.
47.
 Na me attho sahassehi, satehi nahutehi vā;
Pacchimaṃ bhāsato gāthaṃ, kāme me na rato mano.
48.
 Bhadrako ⟪ saddo (sī.) ⟫ vatāyaṃ māṇavako, sabbalokavidū muni;
Yo  imaṃ taṇhaṃ ⟪ yo taṇhaṃ (sī. syā.) ⟫ dukkhajananiṃ, parijānāti paṇḍitoti.
Kāmajātakaṃ catutthaṃ.

 468. Janasandhajātakaṃ (5)
49.
 Dasa khalu imāni ⟪ khalumāni (syā.) ⟫ ṭhānāni, yāni pubbe akaritvā;
Sa pacchā manutappati, iccevāha ⟪ iccāha rājā (sī. syā. pī.) ⟫ janasandho.
50.
 Aladdhā vittaṃ tappati, pubbe asamudānitaṃ;
Na pubbe dhanamesissaṃ, iti pacchānutappati.
51.
 Sakyarūpaṃ pure santaṃ, mayā sippaṃ na sikkhitaṃ;
Kicchā vutti asippassa, iti pacchānutappati.
52.
 Kūṭavedī pure āsiṃ, pisuṇo piṭṭhimaṃsiko;
Caṇḍo ca pharuso cāpi ⟪ cāsiṃ (sī. syā. pī.) ⟫, iti pacchānutappati.
53.
 Pāṇātipātī pure āsiṃ, luddo cāpi ⟪ cāsiṃ (sī. pī.) ⟫ anāriyo;
Bhūtānaṃ nāpacāyissaṃ, iti pacchānutappati.
54.
 Bahūsu vata santīsu, anāpādāsu itthisu;
Paradāraṃ asevissaṃ, iti pacchānutappati.
55.
 Bahumhi vata santamhi, annapāne upaṭṭhite;
Na pubbe adadaṃ ⟪ adadiṃ (sī.) ⟫ dānaṃ, iti pacchānutappati.
56.
 Mātaraṃ pitarañcāpi, jiṇṇakaṃ gatayobbanaṃ ⟪ jiṇṇake gatayobbane (sī. syā. pī.) ⟫;
Pahu  santo na posissaṃ, iti pacchānutappati.
57.
 Ācariyamanusatthāraṃ , sabbakāmarasāharaṃ;
Pitaraṃ atimaññissaṃ, iti pacchānutappati.
58.
 Samaṇe brāhmaṇe cāpi, sīlavante bahussute;
Na pubbe payirupāsissaṃ, iti pacchānutappati.
59.
 Sādhu hoti tapo ciṇṇo, santo ca payirupāsito;
Na ca pubbe tapo ciṇṇo, iti pacchānutappati.
60.
 Yo ca etāni ṭhānāni, yoniso paṭipajjati;
Karaṃ purisakiccāni, sa pacchā nānutappatīti.
Janasandhajātakaṃ pañcamaṃ.

 469. Mahākaṇhajātakaṃ (6)
61.
 Kaṇho  kaṇho ca ghoro ca, sukkadāṭho pabhāsavā ⟪ patāpavā (sī. syā. pī.) ⟫;
Baddho pañcahi rajjūhi, kiṃ ravi ⟪ dhīra (sī. pī.), vīra (syā.) ⟫ sunakho tava.
62.
 Nāyaṃ migānamatthāya, usīnaka ⟪ usīnara (sī. pī.), usīnnara (syā.) ⟫ bhavissati;
Manussānaṃ anayo hutvā, tadā kaṇho pamokkhati.
63.
 Pattahatthā samaṇakā, muṇḍā saṅghāṭipārutā;
Naṅgalehi kasissanti, tadā kaṇho pamokkhati.
64.
 Tapassiniyo ⟪ tapanīyā (ka.) dutiyantapadāni hetāni ⟫ pabbajitā, muṇḍā saṅghāṭipārutā;
Yadā loke gamissanti, tadā kaṇho pamokkhati.
65.
 Dīghottaroṭṭhā  jaṭilā, paṅkadantā rajassirā;
Iṇaṃ codāya ⟪ vodāya (sī. pī.), codaya (syā.) ⟫ gacchanti, tadā kaṇho pamokkhati.
66.
 Adhicca vede ⟪ vedaṃ (ka.) ⟫ sāvittiṃ, yaññatantañca ⟪ tantrañca (sī. syā. pī.) ⟫ brāhmaṇā;
Bhatikāya yajissanti, tadā kaṇho pamokkhati.
67.
 Mātaraṃ pitarañcāpi, jiṇṇakaṃ gatayobbanaṃ;
Pahū santo ⟪ santā (sī.) ⟫ na bharanti, tadā kaṇho pamokkhati.
68.
 Mātaraṃ  pitarañcāpi, jiṇṇakaṃ gatayobbanaṃ;
Bālā tumheti vakkhanti, tadā kaṇho pamokkhati.
69.
 Ācariyabhariyaṃ sakhiṃ ⟪ ācariyabhariyaṃ sakhābhariyaṃ (sī. pī.) ⟫, mātulāniṃ pitucchakiṃ ⟪ pitucchayaṃ (sī.), pitucchasaṃ (pī.) ⟫;
Yadā loke gamissanti, tadā kaṇho pamokkhati.
70.
 Asicammaṃ gahetvāna, khaggaṃ paggayha brāhmaṇā;
Panthaghātaṃ karissanti, tadā kaṇho pamokkhati.
71.
 Sukkacchavī vedhaverā, thūlabāhū apātubhā;
Mittabhedaṃ karissanti, tadā kaṇho pamokkhati.
72.
 Māyāvino nekatikā, asappurisacintakā;
Yadā loke bhavissanti, tadā kaṇho pamokkhatīti.
Mahākaṇhajātakaṃ chaṭṭhaṃ.

 470. Kosiyajātakaṃ (7)
73.
 Neva  kiṇāmi napi vikkiṇāmi, na  cāpi me sannicayo ca atthi ⟪ idhatthi (syā.) ⟫;
Sukiccharūpaṃ vatidaṃ parittaṃ, patthodano nālamayaṃ duvinnaṃ.
74.
 Appamhā appakaṃ dajjā, anumajjhato majjhakaṃ;
Bahumhā bahukaṃ dajjā, adānaṃ nupapajjati ⟪ na upapajjati (sī. pī.), nūpapajjati (syā.) ⟫.
75.
 Taṃ taṃ vadāmi kosiya, dehi dānāni bhuñja ca.
Ariyamaggaṃ samārūha ⟪ ariyaṃ maggaṃ samāruha (sī. pī.) ⟫, nekāsī labhate sukhaṃ.
76.
 Moghañcassa hutaṃ hoti, moghañcāpi samīhitaṃ;
Atithismiṃ yo nisinnasmiṃ, eko bhuñjati bhojanaṃ.
77.
 Taṃ taṃ vadāmi kosiya, dehi dānāni bhuñja ca;
Ariyamaggaṃ samārūha, nekāsī labhate sukhaṃ.
78.
 Saccañcassa  hutaṃ hoti, saccañcāpi samīhitaṃ;
Atithismiṃ yo nisinnasmiṃ, neko bhuñjati bhojanaṃ.
79.
 Taṃ taṃ vadāmi kosiya, dehi dānāni bhuñja ca;
Ariyamaggaṃ samārūha, nekāsī labhate sukhaṃ.
80.
 Sarañca juhati poso, bahukāya gayāya ca;
Doṇe timbarutitthasmiṃ, sīghasote mahāvahe.
81.
 Atra cassa hutaṃ hoti, atra cassa samīhitaṃ;
Atithismiṃ yo nisinnasmiṃ, neko bhuñjati bhojanaṃ.
82.
 Taṃ taṃ vadāmi kosiya, dehi dānāni bhuñja ca;
Ariyamaggaṃ  samārūha, nekāsī labhate sukhaṃ.
83.
 Baḷisañhi so nigilati ⟪ niggilati (sī. pī.) ⟫, dīghasuttaṃ sabandhanaṃ;
Atithismiṃ yo nisinnasmiṃ, eko bhuñjati bhojanaṃ.
84.
 Taṃ taṃ vadāmi kosiya, dehi dānāni bhuñja ca;
Ariyamaggaṃ samārūha, nekāsī labhate sukhaṃ.
85.
 Uḷāravaṇṇā vata brāhmaṇā ime, ayañca vo sunakho kissa hetu;
Uccāvacaṃ vaṇṇanibhaṃ vikubbati, akkhātha no brāhmaṇā ke nu tumhe.
86.
 Cando ca suriyo ca ⟪ sūriyo ca (ka.) ⟫ ubho idhāgatā, ayaṃ pana mātali devasārathi;
Sakkohamasmi tidasānamindo, eso ca kho pañcasikhoti vuccati.
87.
 Pāṇissarā  mudiṅgā ca ⟪ mutiṅgā ca (sī. syā. pī. ⟫, murajālambarāni ca;
Suttamenaṃ pabodhenti, paṭibuddho ca nandati.
88.
 Ye kecime maccharino kadariyā, paribhāsakā samaṇabrāhmaṇānaṃ;
Idheva nikkhippa sarīradehaṃ, kāyassa bhedā nirayaṃ vajanti.
89.
 Ye  kecime suggatimāsamānā ⟪ suggatimāsasānā (sī. pī.), suggatāsisamānā (ka.) ⟫, dhamme  ṭhitā saṃyame saṃvibhāge;
Idheva nikkhippa sarīradehaṃ, kāyassa bhedā sugatiṃ vajanti.
90.
 Tvaṃ nosi ñāti purimāsu jātisu, so maccharī rosako ⟪ kosiyo (syā. ka.) ⟫ pāpadhammo;
Taveva atthāya idhāgatamhā, mā pāpadhammo nirayaṃ gamittha ⟪ appattha (ka. sī. syā. pī.) ⟫.
91.
 Addhā hi maṃ vo hitakāmā, yaṃ maṃ samanusāsatha;
Sohaṃ tathā karissāmi, sabbaṃ vuttaṃ hitesibhi.
92.
 Esāhamajjeva upāramāmi, na cāpihaṃ ⟪ na cāpahaṃ (sī. pī.) ⟫ kiñci kareyya pāpaṃ;
Na cāpi me kiñci adeyyamatthi, na cāpidatvā udakaṃ pivāmi ⟪ udakampahaṃ pibe (sī.) ⟫.
93.
 Evañca me dadato sabbakālaṃ ⟪ kāle (ka.) ⟫, bhogā ime vāsava khīyissanti;
Tato ahaṃ pabbajissāmi sakka, hitvāna kāmāni yathodhikānīti.
Kosiyajātakaṃ sattamaṃ.

 471. Meṇḍakapañhajātakaṃ (8)
94.
 Yesaṃ  na kadāci bhūtapubbaṃ, sakhyaṃ ⟪ sakkhiṃ (sī. pī.), sakhi (syā.) ⟫ sattapadampimasmi loke;
Jātā amittā duve sahāyā, paṭisandhāya caranti kissa hetu.
95.
 Yadi  me ajja pātarāsakāle, pañhaṃ na sakkuṇeyyātha vattumetaṃ;
Raṭṭhā pabbājayissāmi vo sabbe, na hi mattho duppaññajātikehi.
96.
 Mahājanasamāgamamhi ghore, janakolāhalasaṅgamamhi jāte;
Vikkhittamanā anekacittā, pañhaṃ na sakkuṇoma vattumetaṃ.
97.
 Ekaggacittāva ekamekā, rahasi gatā atthaṃ nicintayitvā ⟪ atthāni cintayitvā (syā. ka.) ⟫;
Paviveke sammasitvāna dhīrā, atha vakkhanti janinda etamatthaṃ.
98.
 Uggaputta-rājaputtiyānaṃ, urabbhassa maṃsaṃ piyaṃ manāpaṃ;
Na sunakhassa te adenti maṃsaṃ, atha meṇḍassa suṇena sakhyamassa.
99.
 Cammaṃ vihananti eḷakassa, assapiṭṭhattharassukhassa ⟪ assapiṭṭhattharaṇasukhassa (sī.) ⟫ hetu;
Na ca te sunakhassa attharanti, atha  meṇḍassa suṇena sakhyamassa.
100.
 Āvellitasiṅgiko  hi meṇḍo, na ca sunakhassa visāṇakāni atthi;
Tiṇabhakkho maṃsabhojano ca, atha meṇḍassa suṇena sakhyamassa.
101.
 Tiṇamāsi palāsamāsi meṇḍo, na ca sunakho tiṇamāsi no palāsaṃ;
Gaṇheyya suṇo sasaṃ biḷāraṃ, atha meṇḍassa suṇena sakhyamassa.
102.
 Aṭṭhaḍḍhapado  catuppadassa, meṇḍo aṭṭhanakho adissamāno;
Chādiyamāharatī ayaṃ imassa, maṃsaṃ āharatī ayaṃ amussa.
103.
 Pāsādavaragato videhaseṭṭho, vitihāraṃ aññamaññabhojanānaṃ;
Addakkhi ⟪ addasa (syā. ka.) ⟫ kira sakkhikaṃ janindo, bubhukkassa  puṇṇaṃ mukhassa ⟪ bhobhukkhassa ca puṇṇamukhassa (sī.) ⟫ cetaṃ.
104.
 Lābhā vata me anapparūpā, yassa medisā paṇḍitā kulamhi;
Pañhassa gambhīragataṃ nipuṇamatthaṃ, paṭivijjhanti subhāsitena dhīrā.
105.
 Assatarirathañca ekamekaṃ, phītaṃ gāmavarañca ekamekaṃ;
Sabbesaṃ vo dammi paṇḍitānaṃ, paramappatītamano subhāsitenāti.
Meṇḍakapañhajātakaṃ aṭṭhamaṃ.

 472. Mahāpadumajātakaṃ (9)
106.
 Nādaṭṭhā ⟪ nādiṭṭhā (ka. sī. syā. ka.) ⟫ parato dosaṃ, aṇuṃ thūlāni sabbaso;
Issaro paṇaye daṇḍaṃ, sāmaṃ appaṭivekkhiya.
107.
 Yo ca appaṭivekkhitvā, daṇḍaṃ kubbati khattiyo;
Sakaṇṭakaṃ so gilati, jaccandhova samakkhikaṃ.
108.
 Adaṇḍiyaṃ daṇḍayati ⟪ daṇḍiyati (syā. pī.) ⟫, daṇḍiyañca adaṇḍiyaṃ ⟪ adaṇḍiya (niyya), na daṇḍaye (?) ⟫;
Andhova visamaṃ maggaṃ, na jānāti samāsamaṃ.
109.
 Yo ca etāni ṭhānāni, aṇuṃ thūlāni sabbaso;
Sudiṭṭhamanusāseyya, sa ve voharitu ⟪ vohātu (pī.) ⟫ marahati.
110.
 Nekantamudunā  sakkā, ekantatikhiṇena vā;
Attaṃ mahante ⟪ mahatte (syā. ka.) ⟫ ṭhapetuṃ ⟪ ṭhāpetuṃ (sī. syā. pī.) ⟫, tasmā ubhayamācare.
111.
 Paribhūto mudu hoti, atitikkho ca veravā;
Etañca ubhayaṃ ñatvā, anumajjhaṃ samācare.
112.
 Bahumpi ratto bhāseyya, duṭṭhopi bahu bhāsati;
Na itthikāraṇā rāja, puttaṃ ghātetumarahasi.
113.
 Sabbova ⟪ sabbo ca (ka. sī. pī.) ⟫ loko ekato ⟪ ekanto (sī. pī.) ⟫, itthī ca ayamekikā;
Tenāhaṃ paṭipajjissaṃ, gacchatha pakkhipatheva ⟪ pakkhipetha (syā. aṭṭha.) ⟫ taṃ.
114.
 Anekatāle narake, gambhīre ca suduttare ⟪ gambhīre suduruttare (pī. ka.) ⟫;
Pātito giriduggasmiṃ, kena tvaṃ tattha nāmari.
115.
 Nāgo jātaphaṇo tattha, thāmavā girisānujo;
Paccaggahi maṃ bhogehi, tenāhaṃ tattha nāmariṃ.
116.
 Ehi taṃ paṭinessāmi, rājaputta sakaṃ gharaṃ;
Rajjaṃ kārehi ⟪ kāresi (sī.) ⟫ bhaddante, kiṃ araññe karissasi.
117.
 Yathā gilitvā baḷisaṃ, uddhareyya salohitaṃ;
Uddharitvā sukhī assa, evaṃ ⟪ sukhaṃ (pī. ka.) ⟫ passāmi attanaṃ ⟪ attani (pī. ka.), attanā (syā.), evaṃ ahampi puna sotthibhāvappattaṃ gilitabaḷisaṃ purisamiva attānaṃ passāmīti (aṭṭha. saṃvaṇṇanā) ⟫.
118.
 Kiṃ nu tvaṃ baḷisaṃ brūsi, kiṃ tvaṃ brūsi salohitaṃ;
Kiṃ nu tvaṃ ubbhataṃ brūsi, taṃ me akkhāhi pucchito.
119.
 Kāmāhaṃ baḷisaṃ brūmi, hatthiassaṃ salohitaṃ;
Cattāhaṃ ubbhataṃ brūmi, evaṃ jānāhi khattiya.
120.
 Ciñcāmāṇavikā  mātā, devadatto ca me pitā;
Ānando paṇḍito nāgo, sāriputto ca devatā;
Rājaputto ahaṃ āsiṃ ⟪ ahaṃ tadā rājaputto (sī. syā. pī.) ⟫, evaṃ dhāretha jātakanti.
Mahāpadumajātakaṃ navamaṃ.

 473. Mittāmittajātakaṃ (10)
121.
 Kāni  kammāni kubbānaṃ, kathaṃ viññū parakkame;
Amittaṃ jāneyya medhāvī, disvā sutvā ca paṇḍito.
122.
 Na naṃ umhayate disvā, na ca naṃ paṭinandati;
Cakkhūni cassa ⟪ cakkhūnissa (syā. ka.) ⟫ na dadāti, paṭilomañca vattati.
123.
 Amitte tassa bhajati, mitte tassa na sevati;
Vaṇṇakāme nivāreti, akkosante pasaṃsati.
124.
 Guyhañca tassa nakkhāti, tassa guyhaṃ na gūhati;
Kammaṃ tassa na vaṇṇeti, paññassa nappasaṃsati.
125.
 Abhave  nandati tassa, bhave tassa na nandati;
Accheraṃ ⟪ acchariyaṃ (sī. syā. pī.) ⟫ bhojanaṃ laddhā, tassa nuppajjate sati;
Tato naṃ nānukampati, aho sopi ⟪ ahāsopi (ka. sī. syā. ka.) ⟫ labheyyito.
126.
 Iccete soḷasākārā, amittasmiṃ patiṭṭhitā;
Yehi amittaṃ jāneyya, disvā sutvā ca paṇḍito.
127.
 Kāni kammāni kubbānaṃ, kathaṃ viññū parakkame;
Mittaṃ  jāneyya medhāvī, disvā sutvā ca paṇḍito.
128.
 Pavutthaṃ tassa sarati, āgataṃ abhinandati;
Tato kelāyito hoti, vācāya paṭinandati.
129.
 Mitte tasseva bhajati, amitte tassa na sevati;
Akkosante nivāreti, vaṇṇakāme pasaṃsati.
130.
 Guyhañca tassa akkhāti, tassa guyhañca gūhati;
Kammañca tassa vaṇṇeti, paññaṃ tassa ⟪ paññamassa (syā. ka.) ⟫ pasaṃsati.
131.
 Bhave ca nandati tassa ⟪ bhave nandati tassa ca (ka.) ⟫, abhave tassa na nandati;
Accheraṃ ⟪ acchariyaṃ (sī. syā. pī.) ⟫ bhojanaṃ laddhā, tassa uppajjate sati;
Tato naṃ anukampati, aho sopi ⟪ pahāsopi (ka. sī. syā. ka.) ⟫ labheyyito.
132.
 Iccete  soḷasākārā, mittasmiṃ suppatiṭṭhitā;
Yehi mittañca jāneyya ⟪ mittaṃ sujāneyya (pī. ka.) ⟫, disvā sutvā ca paṇḍitoti.
Mittāmittajātakaṃ dasamaṃ.
Dvādasakanipātaṃ niṭṭhitaṃ.
Tassuddānaṃ –
Lahucitta sasāla kasanti puna, atha kāma dasakhaluṭṭhānavaro;
Atha kaṇha sukosiya meṇḍavaro, padumo puna mittavarena dasāti.
