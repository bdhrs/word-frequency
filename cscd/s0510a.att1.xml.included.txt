


 atha  buddhāpadānāni suṇātha suddhamānasā
tiṃsapāramisampuṇṇā dhammarājā asaṅkhiyāti 
ettha athāti adhikārantarūpadassanatthe nipātapadaṃ vibhattiyuttāyuttanipātadvayesu vibhattiyuttanipātapadaṃ atha vā 
adhikāre maṅgale ceva nipphannatthevadhāraṇe
anantarepagamane athasaddo pavattati
tathā hi 
adhikiccaṃ adhiṭṭhānaṃ adhiatthaṃ vibhāsati
seṭṭhajeṭṭhakabhāvena adhikāro vidhīyateti 
vuttattā buddhānaṃ samattiṃsapāramidhammānaṃ adhikiccato seṭṭhajeṭṭhato adhikāraṭṭhena athasaddena yuttamapadānānīti tividhabodhisattānaṃ pūjāmaṅgalasabhāvato pūjā ca pūjaneyyānaṃ etaṃ maṅgalamuttamanti vacanato  maṅgalaṭṭhena athasaddena yuttamapadānānīti  buddhādīnaṃ bhagavantānaṃ sampattikiccassa arahattamaggena nipphannato nipphannaṭṭhena athasaddena yuttamapadānānīti  buddhādīnaṃ arahattamaggādikusalato aññakusalānaṃ abhāvato avadhāraṇaṭṭhena nivāraṇaṭṭhena athasaddena yuttamapadānānīti khuddakapāṭhasaṅgahānantaraṃ saṅgahitanti anantaraṭṭhena athasaddena yuttamapadānānīti ito khuddakapāṭhato paṭṭhāyāti apagamanaṭṭhena athasaddena yuttamapadānānīti
buddhoti ettha bujjhitā saccānīti buddho bodhetā pajāyāti buddho sabbaññutāya buddho sabbadassāvitāya buddho anaññaneyyatāya buddho visavitāya  buddho khīṇāsavasaṅkhātena buddho nirupakkilesasaṅkhātena buddho pabbajjāsaṅkhātena buddho adutiyaṭṭhena buddho taṇhāpahānaṭṭhena buddho ekāyanamaggaṃ gatoti buddho eko anuttaraṃ sammāsambodhiṃ abhisambuddhoti buddho abuddhivihatattā buddhipaṭilābhā buddho buddhi buddhaṃ bodhoti anatthantarametaṃ yathā nīlādivaṇṇayogato paṭo nīlo paṭo ratto paṭoti vuccati evaṃ buddhaguṇayogato buddho atha vā bodhivuccati catūsu maggesu ñāṇaṃ tena ñāṇena sakaladiyaḍḍhasahassakilesārigaṇe khepetvā nibbānādhigamanato ñāṇaṃ bodhīti vuccati tena sampayutto samaṅgīpuggalo buddho teneva ñāṇena paccekabuddhopi sabbakilese khepetvā nibbānamadhigacchati buddhānaṃ pana catūsu asaṅkhyeyyesu kappasatasahassesu ca pāramiyo pūretvā bodhiñāṇassādhigatattā ca indriyaparopariyattañāṇamahākaruṇāsamāpattiñāṇayamakapāṭihīrañāṇasabbaññutaññāṇa anāvaraṇaāsayānusayādiasādhāraṇañāṇānaṃ samadhigatattā ca ekāyapi dhammadesanāya asaṅkhyeyyāsattanikāye dhammāmataṃ pāyetvā nibbānassa pāpanato ca tadeva ñāṇaṃ buddhānamevādhikabhāvato tesameva sambuddhānaṃ apadānaṃ kāraṇaṃ buddhāpadānaṃ tañhi duvidhaṃ kusalākusalavasena paccekabuddhā pana na tathā kātuṃ samatthā annādipaccayadāyakānaṃ saṅgahaṃ karontāpi 
icchitaṃ patthitaṃ tuyhaṃ khippameva samijjhatu
pūrentu cittasaṅkappā cando pannaraso yathā
icchitaṃ patthitaṃ tuyhaṃ khippameva samijjhatu
pūrentu cittasaṅkappā maṇi jotiraso yathāti  
imāhi  dvīhiyeva gāthāhi dhammaṃ desenti desentāpi asaṅkhyeyyasattanikāye bodhetuṃ na sakkuṇanti tasmā na sabbaññubuddhasadisā hutvā pāṭiekkaṃ visuṃ buddhāti paccekabuddhā tesaṃ apadānaṃ kāraṇaṃ paccekabuddhāpadānaṃ
ciraṃ  ṭhitāti  therā atha vā thiratarasīlācāramaddavādiguṇehi yuttāti therā atha vā thiravarasīlasamādhipaññāvimuttivimuttiñāṇadassanaguṇehi yuttāti therā atha vā thiratarasaṅkhātapaṇītānuttarasantinibbānamadhigatāti therā therānaṃ apadānāni therāpadānāni tathā tādiguṇehi yuttāti therī therīnaṃ apadānāni therīpadānāni tesu buddhāpadāne pañceva apadānāni pañceva suttantā tenāhu porāṇā 
pañceva apadānāni pañca suttāni yassa ca
idaṃ buddhāpadānanti paṭhamaṃ anulomatoti
paccekabuddhāpadānepi pañceva apadānāni pañceva suttantā tenāhu porāṇā 
pañceva apadānāni pañca suttāni yassa ca
idaṃ paccekabuddhāpadānanti dutiyaṃ anulomatoti
therāpadānesu dasādhikapañcasatāpadānāni vaggato ekapaññāsa vaggā tenāhu porāṇā 
pañcasatadasapadānāni ekapaññāsa vaggato
idaṃ therāpadānanti tatiyaṃ anulomatoti
therīapadānesu cattālīsaṃ apadānāni vaggato caturo vaggā tenāhu porāṇā 
cattālīsaṃpadānāni catuvaggāni yassa ca
idaṃ therīpadānanti catutthaṃ anulomatoti
apadānanti ettha apadānasaddo kāraṇagahaṇaapagamanapaṭipāṭiakkosanādīsu dissati tathā hi esa khattiyānaṃ apadānaṃ brāhmaṇānaṃ apadānantiādīsu kāraṇe dissati khattiyānaṃ  kāraṇaṃ brāhmaṇānaṃ kāraṇanti attho upāsakānaṃ apadānantiādīsu gahaṇe dissati saṃsuṭṭhu gahaṇanti attho vāṇijānaṃ apadānaṃ suddānaṃ apadānantiādīsu apagamane dissati tato tato tesaṃ apagamananti attho piṇḍapātiko  bhikkhu sapadānacāravasena piṇḍāya caratītiādīsu paṭipāṭiyā dissati gharapaṭipāṭiyā caratīti attho apagatā ime sāmaññā apagatā ime brahmaññāti apadānetītiādīsu akkosane dissati akkosati paribhāsatīti  attho idha pana kāraṇe dissati tasmā buddhānaṃ apadānāni buddhāpadāni buddhakāraṇānīti attho gaṅgāvālukūpamānaṃ anekesaṃ buddhānaṃ dānapāramitādisamattiṃsapāramitā kāraṇanti daṭṭhabbaṃ atha adhikārādīsu yuttaapadānāni suddhamānasā suṇāthāti sambandho
tattha suddhamānasāti arahattamaggañāṇena diyaḍḍhakilesasahassaṃ khepetvā ṭhitattā suddhamānasā parisuddhacittā suddhahadayā pañcasatā khīṇāsavā imasmiṃ dhammasabhāye sannisinnā suṇātha ohitasotā manasi karothāti attho
ettha pana apadānānīti avatvā paccekabuddhāpadānatherāpadānatherīapadānesu vijjamānesupi atha buddhāpadānānīti vacanaṃ khandhayamakaāyatanadhātusaccasaṅkhāraanusayayamakesu vijjamānesupi padhānavasena ādivasena ca mūlayamakanti vacanaṃ viya terasasaṅghādisesadveaniyatatiṃsanissaggiyesu vijjamānesupi padhānavasena ādivasena ca pārājikakaṇḍoti vacanaṃ viya ca idhāpi padhānavasena ādivasena ca vuttanti daṭṭhabbaṃ
sammāsambuddhāpadānānīti vattabbe vaṇṇāgamo pañcavidhaṃ niruttanti niruttinayena vā tesu vuddhilopāgamavikāraviparītādesā cāti suttena vā tatiyatthavācakassa sammātinipātapadassa sayaṃsaddatthavācakassa santiupasaggapadassa ca lopaṃ katvā kitantavācībuddhasaddameva gahetvā gāthābandhasukhatthaṃ buddhāpadānānīti vuttaṃ tasmā sammāsambuddhāpadānānīti attho



idāni  abbhantaranidānānantaraṃ apadānaṭṭhakathaṃ kathetukāmo 
sapadānaṃ apadānaṃ vicitranayadesanaṃ
yaṃ khuddakanikāyasmiṃ saṅgāyiṃsu mahesayo
tassa dāni anuppatto atthasaṃvaṇṇanākkamoti
tattha  yaṃ apadānaṃ tāva sakalaṃ buddhavacanaṃ ekavimuttirasanti vuttattā ekarase saṅgahaṃ gacchati dhammavinayavasena dvidhāsaṅgahe dhamme saṅgahaṃ gacchati paṭhamamajjhimapacchimabuddhavacanesu majjhimabuddhavacane saṅgahaṃ gacchati vinayābhidhammasuttantapiṭakesu suttantapiṭake saṅgahaṃ gacchati dīghanikāyamajjhimasaṃyuttaaṅguttarakhuddakanikāyesu pañcasu khuddakanikāye saṅgahaṃ gacchati suttaṃ geyyaṃ veyyākaraṇaṃ gāthā udānaṃ itivuttakaṃ jātakaṃ abbhutadhammaṃ vedallanti navasu sāsanaṅgesu gāthāya saṅgahitaṃ
dvāsīti buddhato gaṇhiṃ dvesahassāni bhikkhuto
caturāsītisahassāni yeme dhammā pavattinoti 
evaṃ vuttacaturāsītisahassadhammakkhandhesu katipayadhammakkhandhasaṅgahitaṃ hotīti
idāni taṃ apadānaṃ dassento tiṃsapāramisampuṇṇā dhammarājā asaṅkhiyāti āha tattha dasapāramitāva pacchimamajjhimukkaṭṭhavasena dasapāramīdasaupapāramīdasaparamatthapāramīnaṃ vasena samattiṃsapāramī tāhi saṃsuṭṭhu puṇṇā sampuṇṇā samannāgatā samaṅgībhūtā ajjhāpannā saṃyuttāti tiṃsapāramisampuṇṇā sakalalokattayavāsine sattanikāye mettākaruṇāmuditāupekkhāsaṅkhātāhi catūhi brahmavihārasamāpattīhi vā phalasamāpattivihārena vā ekacittabhāvena attano ca kāye rañjenti allīyāpentīti rājāno dhammena rājāno dhammarājā itthambhūtā buddhā dasasataṃ sahassaṃ dasasahassaṃ satasahassaṃ dasasatasahassaṃ koṭi pakoṭi koṭippakoṭi nahutaṃ ninnahutaṃ akkhobhiṇi bindu abbudaṃ nirabbudaṃ ahahaṃ ababaṃ aṭaṭaṃ sogandhikaṃ uppalaṃ kumudaṃ puṇḍarikaṃ padumaṃ  kathānaṃ mahākathānaṃ asaṅkhyeyyānaṃ vasena asaṅkhiyā saṅkhārahitā dhammarājāno atītā vigatā niruddhā abbhatthaṃ gatāti adhippāyo
 tesu  atītabuddhesu katādhikārañca attanā bodhisattabhūtena cakkavattiraññā hutvā katasambhārañca ānandattherena puṭṭho bhagavā sambodhiṃ buddhaseṭṭhānantiādimāha bho ānanda mama apadānaṃ suṇohīti adhippāyo ānanda ahaṃ pubbe bodhisambhārapūraṇakāle cakkavattirājā hutvā seṭṭhānaṃ pasaṭṭhānaṃ paṭividdhacatusaccānaṃ buddhānaṃ sambodhiṃ catusaccamaggañāṇaṃ sabbaññutaññāṇaṃ vā sirasā abhivādayeti sambandho  sasaṅghe sāvakasaṅghasahite lokanāyake lokajeṭṭhe buddhe dasahi aṅgulīhi ubhohi hatthapuṭehi namassitvā vanditvā sirasā sīsena abhivādaye ādarena thomanaṃ katvā paṇāmaṃ karomīti attho
yāvatā buddhakhettesūti dasasahassacakkavāḷesu buddhakhettesu ākāsaṭṭhā ākāsagatā bhūmaṭṭhā bhūmitalagatā veḷuriyādayo satta ratanā asaṅkhiyā saṅkhārahitā yāvatā yattakā vijjanti tāni sabbāni manasā cittena samāhare saṃ suṭṭhu cittena adhiṭṭhahitvā āharissāmīti attho mama pāsādassa sāmantā rāsiṃ karomīti attho
tattha rūpiyabhūmiyanti tasmiṃ anekabhūmimhi pāsāde rūpiyamayaṃ rajatamayaṃ bhūmiṃ nimmitanti attho ahaṃ ratanamayaṃ sattahi ratanehi nimmitaṃ anekasatabhūmikaṃ pāsādaṃ ubbiddhaṃ uggataṃ nabhamuggataṃ ākāse jotamānaṃ māpayinti attho
 tameva pāsādaṃ vaṇṇento vicittathambhantyādimāha vicittehi anekehi masāragallādivaṇṇehi thambhehi ussāpitaṃ sukataṃ suṭṭhu kataṃ lakkhaṇayuttaṃ ārohapariṇāhavasena suṭṭhu vibhattaṃ anekakoṭisatagghanatoraṇanimmitattā mahārahaṃ punapi kiṃ visiṭṭhaṃ kanakamayasaṅghāṭaṃ suvaṇṇehi katatulāsaṅghāṭavalayehi yuttaṃ tattha ussāpitakontehi ca chattehi ca maṇḍitaṃ sobhitaṃ pāsādanti sambandho
 punapi pāsādasseva sobhaṃ vaṇṇento paṭhamā veḷuriyā bhūmītyādimāha tassa anekasatabhūmipāsādassa subhā iṭṭhā kantā manāpā abbhasamā valāhakapaṭalasadisā vimalā nimmalā veḷuriyamaṇimayā nīlavaṇṇā paṭhamā bhūmi ahosīti attho jalajanaḷinapadumehi ākiṇṇā samaṅgībhūtā varāya uttamāya kañcanabhūmiyā suvaṇṇabhūmiyāva sobhatīti attho
 tasseva  pāsādassa kāci bhūmi pavāḷaṃsā pavāḷakoṭṭhāsā pavāḷavaṇṇā kāci bhūmi lohitakā lohitavaṇṇā kāci bhūmi subhā manoharā indagopakavaṇṇābhā rasmiyo niccharamānā kāci bhūmi dasa disā obhāsatīti attho
 tasmiṃyeva pāsāde niyyūhā niggatapamukhasālā ca suvibhattā suṭṭhu vibhattā koṭṭhāsato visuṃ visuṃ katā sīhapañjarā sīhadvārā  ca caturo vedikāti catūhi vedikāvalayehi jālakavāṭehi ca manoramā manaallīyanakā gandhāveḷā gandhadāmā ca olambantīti attho
 tasmiṃyeva pāsāde sattaratanabhūsitā sattaratanehi sobhitā kūṭāgārā kiṃ bhūtā nīlā nīlavaṇṇā pītā pītavaṇṇā suvaṇṇavaṇṇā lohitakā lohitakavaṇṇā rattavaṇṇā odātā odātavaṇṇā setavaṇṇā suddhakāḷakā amissakāḷavaṇṇā kūṭāgāravarūpetā kūṭāgāravarehi kaṇṇikakūṭāgāravarehi upeto samannāgato so pāsādoti attho
 tasmiṃyeva pāsāde olokamayā uddhammukhā padumā supupphitā padumā sobhanti sīhabyagghādīhi vāḷamigagaṇehi ca haṃsakoñcamayūrādipakkhisamūhehi ca sobhito so pāsādoti attho atiucco hutvā nabhamuggatattā nakkhattatārakāhi ākiṇṇo candasūrehi candasūriyarūpehi ca maṇḍito so pāsādoti attho
 so eva cakkavattissa pāsādo hemajālena suvaṇṇajālena sañchannā soṇṇakiṅkaṇikāyuto suvaṇṇakiṅkaṇikajālehi yuto samannāgatoti attho manoramā manallīyanakā soṇṇamālā suvaṇṇapupphapantiyo vātavegena vātappahārena kūjanti saddaṃ karontīti attho
mañjeṭṭhakaṃ mañjiṭṭhavaṇṇaṃ lohitakaṃ lohitavaṇṇaṃ pītakaṃ pītavaṇṇaṃ haripiñjaraṃ jambonadasuvaṇṇavaṇṇaṃ pañjaravaṇṇañca dhajaṃ nānāraṅgehi anekehi vaṇṇehi sampītaṃ rañjitaṃ dhajaṃ ussitaṃ tasmiṃ pāsāde ussāpitaṃ dhajamālinīti liṅgavipallāsavasena vuttaṃ dhajamālāyutto so pāsādoti attho
 tasmiṃ pāsāde attharaṇādayo vaṇṇento na naṃ bahūtyādimāha tattha naṃ pāsādaṃ  bahūhi avijjamānaṃ nāma natthīti attho nānāsayanavicittā anekehi attharaṇehi vicittā sobhitā mañcapīṭhādisayanā anekasatā anekasatasaṅkhyā kiṃ bhūtā phalikā phalikamaṇimayā phalikāhi katā rajatāmayā rajatehi katā maṇimayā nīlamaṇīhi katā lohitaṅgā rattajātimaṇīhi katā masāragallamayā kabaravaṇṇamaṇīhi katā saṇhakāsikasanthatā saṇhehi sukhumehi kāsikavatthehi atthatā
pāvurāti pāvuraṇā kīdisā kambalā lomasuttehi katā dukūlā dukūlapaṭehi katā cīnā cīnapaṭehi katā pattuṇṇā pattuṇṇadese jātapaṭehi katā paṇḍu paṇḍuvaṇṇā vicittattharaṇaṃ anekehi attharaṇehi pāvuraṇehi ca vicittaṃ sabbaṃ sayanaṃ manasā cittena ahaṃ paññapesinti attho
 tadeva pāsādaṃ vaṇṇento tāsu tāsveva bhūmīsūtiādimāha tattha ratanakūṭalaṅkatanti ratanamayakūṭehi ratanakaṇṇikāhi alaṅkataṃ sobhitanti attho maṇiverocanā ukkāti verocanamaṇīhi rattamaṇīhi katā ukkā daṇḍapadīpā dhārayantā sutiṭṭhareti ākāse suṭṭhu dhārayantā gaṇhantā anekasatajanā suṭṭhu tiṭṭhantīti attho
 puna tadeva pāsādaṃ vaṇṇento sobhanti esikāthambhātiādimāha tattha esikāthambhā nāma nagaradvāre sobhanatthāya nikhātā  thambhā subhā iṭṭhā kañcanatoraṇā suvaṇṇamayā jambonadā jambonadasuvaṇṇamayā ca sāramayā khadirarukkhasāramayā ca rajatamayā ca toraṇā sobhanti esikā ca toraṇā ca taṃ pāsādaṃ sobhayantīti attho
 tasmiṃ pāsāde suvibhattā anekā sandhī kavāṭehi ca aggaḷehi ca cittitā sobhitā sandhiparikkhepā sobhayantīti attho ubhatoti tassa pāsādassa ubhosu passesu puṇṇaghaṭā anekehi padumehi anekehi ca uppalehi saṃyutā puṇṇā taṃ pāsādaṃ sobhayantīti attho
 evaṃ pāsādassa sobhaṃ vaṇṇetvā ratanamayaṃ pāsādañca sakkārasammānañca pakāsento atīte sabbabuddhe cātiādimāha tattha atīteti atikkante vigate kāle jāte bhūte sasaṅghe sāvakasamūhasahite sabbe lokanāyake buddhe sabhāvena pakativaṇṇena rūpena saṇṭhānena ca sasāvake sāvakasahite buddhe nimminitvā yena dvārena pāsādo pavisitabbo hoti  tena dvārena pavisitvā sasāvakā sabbe buddhā sabbasoṇṇamaye sakalasuvaṇṇamaye pīṭhe nisinnā ariyamaṇḍalā ariyasamūhā ahesunti attho
etarahi vattamāne kāle anuttarā uttaravirahitā ye ca buddhāatthi saṃvijjanti te ca paccekabuddhe anekasate sayambhū sayameva bhūte aññācariyarahite aparājite khandhakilesābhisaṅkhāramaccudevaputtamārehi aparājite jayamāpanne santappesinti attho bhavanaṃ mayhaṃ pāsādaṃ atītakāle ca vattamānakāle ca sabbe buddhā samāruhuṃ saṃ suṭṭhu āruhiṃsūti attho
ye dibbā divi bhavā dibbā devaloke jātā ye ca bahū kapparukkhā atthi ye ca mānusā manusse jātā ye ca bahū kapparukkhā atthi tato sabbaṃ dussaṃ samāhantvā saṃ suṭṭhu āharitvā tecīvarāni kāretvā te paccekabuddhe ticīvarehi acchādemīti sambandho
 evaṃ  ticīvarehi acchādetvā pārupāpetvā tesaṃ nisinnānaṃ paccekabuddhānaṃ sampannaṃ madhuraṃ khajjaṃ khāditabbaṃ pūvādi kiñci madhuraṃ bhojjaṃ bhuñjitabbaṃ āhārañca madhuraṃ sāyanīyaṃ lehanīyañca sampannaṃ madhuraṃ pivitabbaṃ aṭṭhapānañca bhojanaṃ bhuñjitabbaṃ āhārañca subhe sundare maṇimaye selamaye patte saṃ suṭṭhu pūretvā adāsiṃ paṭiggahāpesinti attho
sabbe te ariyamaṇḍalā sabbe te ariyasamūhā dibbacakkhu samā hutvā maṭṭhāti dibbacakkhusamaṅgino hutvā maṭṭhā kilesehi rahitattā siliṭṭhā sobhamānā cīvarasaṃyutā ticīvarehi samaṅgībhūtā madhurasakkharāhi ca telena ca madhuphāṇitehi ca paramannena uttamena annena ca mayā tappitā appitā paripūritā ahesunti attho
 te evaṃ santappitā ariyamaṇḍalā ratanagabbhaṃ sattahi ratanehi nimmitagabbhaṃ gehaṃ pavisitvā guhāsayā guhāyaṃ sayamānā kesarīva kesarasīhā iva mahārahamhi sayane anagghe mañce sīhaseyyamakappayuṃ yathā sīho migarājā dakkhiṇapassena sayanto pāde pādaṃ accādhāya dakkhiṇahatthaṃ sīsūpadhānaṃ katvā vāmahatthaṃ ujukaṃ ṭhapetvā vāladhiṃ antarasatthiyaṃ katvā niccalo sayati evaṃ seyyaṃ kappayuṃ kariṃsūti attho
 te evaṃ sīhaseyyaṃ kappetvā sampajānā satisampajaññasampannā samuṭṭhāya saṃ suṭṭhu uṭṭhahitvā sayane pallaṅkamābhujuṃ ūrubaddhāsanaṃ kariṃsūti attho
gocaraṃsabbabuddhānanti sabbesaṃ atītānāgatānaṃ buddhānaṃ gocaraṃ ārammaṇabhūtaṃ jhānaratisamappitā jhānaratiyā saṃ suṭṭhu appitā samaṅgībhūtā ahesunti attho aññe dhammāni desentīti tesu paccekabuddhesu aññe ekacce dhamme desenti aññe ekacce iddhiyā paṭhamādijjhānakīḷāya kīḷanti ramanti
aññe ekacce abhiññā pañca abhiññāyo vasibhāvitā vasīkariṃsu pañcasu abhiññāsu āvajjanasamāpajjanavuṭṭhānaadhiṭṭhānapaccavekkhaṇasaṅkhātāhi pañcavasitāhi vasībhāvaṃ itā gatā pattā abhiññāyo  appenti samāpajjanti aññe ekacce anekasahassiyo vikubbanāni ekopi hutvā bahudhā hoti bahudhāpi hutvā eko hotīti evamādīni iddhivikubbanāni vikubbanti karontīti attho
buddhāpi buddheti evaṃ sannipatitesu paccekabuddhesu sabbaññutaññāṇassa visayaṃ ārammaṇabhūtaṃ pañhaṃ buddhā buddhe pucchantīti attho te buddhā atthagambhīratāya gambhīraṃ nipuṇaṃ sukhumaṃ ṭhānaṃ kāraṇaṃ paññāya vinibujjhare visesena niravasesato bujjhanti
 tadā mama pāsāde sannipatitā sāvakāpi buddhe pañhaṃ pucchanti buddhā sāvake sisse pañhaṃ pucchanti te buddhā ca sāvakā ca aññamaññaṃ pañhaṃ pucchitvā aññamaññaṃ byākaronti vissajjenti
 puna te sabbe ekato dassento buddhā paccekabuddhā cātiādimāha tattha buddhā sammāsambuddhā paccekabuddhā ca sāvakā ca sissā paricārakā nissitakā ete sabbe sakāya sakāya ratiyā ramamānā sallīnā mama pāsāde abhiramantīti attho
 evaṃ tasmiṃ vejayantapāsāde paccekabuddhānaṃ ācārasampattiṃ dassetvā idāni attano ānubhāvaṃ dassento so tilokavijayo cakkavattirājā chattā tiṭṭhantu ratanātiādimāha tattha ratanā sattaratanamayā chattā kañcanāveḷapantikā suvaṇṇajālehi olambitā tiṭṭhantu muttājālaparikkhittā muttājālehi parivāritā sabbe chattā mama matthake muddhani dhārentūti cintitamatteyeva chattā pātubhūtā hontīti attho
soṇṇatārakacittitā suvaṇṇatārakāhi daddallamānā celavitānā bhavantu nibbattantu  vicittā anekavaṇṇā malyavitatā pupphapatthaṭā sabbe anekavitānā matthake nisīdanaṭṭhānassa uparibhāge dhārentūti attho
malyadāmehi anekasugandhapupphadāmehi vitatā parikiṇṇā gandhadāmehi candanakuṅkumatagarādisugandhadāmehi sobhitā pokkharaṇīti sambandho  dussadāmehi pattuṇṇacīnādianagghadussadāmehi parikiṇṇā sattaratanadāmehi bhūsitā alaṅkatā pokkharaṇī pupphābhikiṇṇā campakasaḷalasogandhikādisugandhapupphehi abhikiṇṇā suṭṭhu vicittā sobhitā punarapi kiṃ bhūtā pokkharaṇī surabhigandhasugandhehi bhūsitā vāsitā samantato gandhapañcaṅgulalaṅkatā pañcahi aṅgulehi limpitagandhehi alaṅkatā hemacchadanachāditā suvaṇṇachadanehi suvaṇṇavitānehi chāditā pāsādassa cātuddisā pokkharaṇiyo padumehi ca uppalehi ca suṭṭhu santhatā patthaṭā suvaṇṇarūpe suvaṇṇavaṇṇā khāyantu padmareṇurajuggatā padumareṇūhi dhūlīhi ca ākiṇṇā pokkharaṇiyo sobhantūti attho
 mama vejayantapāsādassa samantato pādapā campakādayo rukkhā sabbe pupphantu ete puppharukkhā sayameva pupphā muñcitvā vigaḷitvā gantvā bhavanaṃ okiruṃ okiṇṇā pāsādassa upari karontūti attho
tattha tasmiṃ mama vejayantapāsāde sikhino mayūrā naccantū dibbahaṃsā devatāhaṃsā pakūjare saddaṃ karontu karavīkā ca madhurasaddā kokilā gāyantu gītavākyaṃ karontu apare anuttā ca dijasaṅghā pakkhino samūhā pāsādassa samantato madhuraravaṃ ravantūti attho
pāsādassa samantako sabbā ātatavitatādayo bheriyo vajjantu haññantu sabbā tā anekatantiyo vīṇā rasantu saddaṃ karontu sabbā anekappakārā saṅgītiyo pāsādassa samantato vattantu pavattantu gāyantūti attho
yāvatā yattake ṭhāne buddhakhettamhi dasasahassicakkavāḷe tato pare cakkavāḷe jotisampannā pabhāsampannā acchinnā mahantā samantato ratanāmayā sattahi ratanehi katā khacitā soṇṇapallaṅkā suvaṇṇapallaṅkā tiṭṭhantu pāsādassa samantato dīparukkhā padīpadhāraṇā telarukkhā jalantu padīpehi pajjalantu dasasahassiparamparā dasasahassīnaṃ paramparā dasasahassiyo ekapajjotā ekapadīpā viya bhavantu ujjotantūti attho
 naccagītesu  chekā gaṇikā naccitthiyo ca lāsikā mukhena saddakārikā ca pāsādassa samantato naccantu accharāgaṇā devitthisamūhā naccantu nānāraṅgā anekavaṇṇā nānāraṅgamaṇḍalā pāsādassa samantato naccantu padissantu pākaṭā hontūti attho
 tadā ahaṃ tilokavijayo nāma cakkavattirājā hutvā sakalacakkavāḷe dumagge rukkhagge pabbatagge himavantacakkavāḷapabbatādīnaṃ agge sinerūpabbatamuddhani ca sabbaṭṭhānesu vicittaṃ anekavaṇṇavicittaṃ pañcavaṇṇikaṃ nīlapītādipañcavaṇṇaṃ sabbaṃ dhajaṃ ussāpemīti attho
narā lokantarā narā ca nāgalokato nāgā ca devalokato gandhabbā ca devā ca sabbe upentu upagacchantu te narādayo namassantā mama namakkāraṃ karontā pañjalikā katahatthapuṭā mama vejayantaṃ pāsādaṃ parivārayunti attho
 evaṃ so tilokavijayo cakkavattirājā pāsādassa ca attano ca ānubhāvaṃ vaṇṇetvā idāni attanā sampattikatapuññaphalaṃ samādapento yaṃ kiñci kusalaṃ kammantiādimāha yaṃ kiñci kusalakammasaṅkhātaṃ kiriyaṃ kattabbaṃ atthi taṃ sabbaṃ mama mayā kāyena vā vācāya vā manasā vā tīhi dvārehi kataṃ tidase sukataṃ suṭṭhu kataṃ tāvatiṃsabhavane uppajjanārahaṃ katanti attho
 puna samādapento ye sattā saññinotiādimāha tattha ye sattā manussā vā devā vā brahmāno vā saññino saññāsahitā atthi ye ca sattā asaññino saññārahitā asaññā sattā santi te sabbe sattā mayhaṃ mayā kataṃ puññaphalaṃ bhāgī bhavantu puññavantā hontūti attho
 punapi samādapento bodhisatto yesaṃ katantiādimāha mayā kataṃ puññaṃ yehi naranāgagandhabbadevehi suviditaṃ ñātaṃ tesaṃ mayā dinnaṃ puññaphalaṃ tasmiṃ mayā kate puññe dinnabhāvaṃ ye narādayo na jānanti devā gantvā tesaṃ taṃ nivedayuṃ ārocayunti attho
sabbalokamhiye sattā āhāranissitā jīvanti te sabbe sattā manuññaṃ bhojanaṃ sabbaṃ mama cetasā mama cittena labhantu mama puññiddhiyā labhantūti attho
manasā pasannena cittena yaṃ dānaṃ mayā dinnaṃ tasmiṃ dāne cittena pasādaṃ āvahiṃ uppādesiṃ sabbasambuddhā ca paccekā paṭiekkā jinasāvakā ca mayā cakkavattiraññā pūjitā
sukatena tena kammena saddahitvā katena kusalakammena cetanāpaṇidhīhi ca cittena katapatthanāhi ca mānusaṃ dehaṃ manussasarīraṃ jahitvā chaḍḍetvā ahaṃ tāvatiṃsaṃ devalokaṃ agacchiṃ agamāsiṃ suttappabuddho viya tattha uppajjinti attho
 tato tilokavijayo cakkavattirājā kālaṅkato tato paṭṭhāya āgate duve bhave dve jātiyo pajānāmi devatte devattabhāve mānuse manussattabhāve ca tato jātidvayato aññaṃ gatiṃ aññaṃ upapattiṃ na jānāmi na passāmi manasā cittena patthanāphalaṃ patthitapatthanāphalanti attho
devānaṃ adhiko homīti yadi devesu jāto āyuvaṇṇabalatejehi devānaṃ adhiko jeṭṭho seṭṭho ahosinti attho yadi manussesu jāto manujādhipo manussānaṃ adhipati issaro bhavāmi tathā rājabhūto abhirūpena rūpasampattiyā ca lakkhaṇena ārohapariṇāhādilakkhaṇena ca sampanno sampuṇṇo uppannuppannabhave paññāya paramatthajānanapaññāya asamo samarahito mayā sadiso koci natthīti attho
 mayā katapuññasambhārena puññaphalena uppannuppannabhave seṭṭhaṃ pasaṭṭhaṃ madhuraṃ vividhaṃ anekappakāraṃ bhojanañca anappakaṃ bahusattaratanañca vividhāni anekappakārāni pattuṇṇakoseyyādivatthāni ca nabhā ākāsato maṃ mama santikaṃ khippaṃ sīghaṃ upenti upagacchanti
pathabyā pathaviyā pabbate ca ākāse ca udake ca vane ca yaṃ yaṃ yattha yattha hatthaṃ pasāremi nikkhipāmi tato tato dibbā bhakkhā dibbā āhārā maṃ mama santikaṃ upenti upagacchanti pātubhavantīti attho tathā yathākkamaṃ sabbe ratanā sabbe candanādayo gandhā sabbe yānā vāhanā sabbe campakanāgapunnāgādayo mālā pupphā sabbe alaṅkārā ābharaṇā sabbā dibbakaññā sabbe madhusakkharā sabbe pūpādayo khajjā khāditabbā maṃ mama santikaṃ upenti upagacchanti
sambodhivarapattiyāti uttamacatumaggañāṇapattiyā pāpuṇanatthāya mayā yaṃ uttamadānaṃ kataṃ pūritaṃ tena uttamadānena  selasaṅkhātaṃ pabbataṃ sakalaṃ ekaninnādaṃ karonto bahalaṃ giraṃ puthulaṃ ghosaṃ gajjento sadevakaṃ lokaṃ sakalaṃ manussadevalokaṃ hāsayanto somanassappattaṃ karonto loke sakalalokattaye vivaṭṭacchado buddho ahaṃ bhavāmīti attho
disā dasavidhā loketi cakkavāḷaloke dasavidhā dasakoṭṭhāsā disā honti tattha koṭṭhāse yāyato yāyantassa gacchantassa antakaṃ natthīti attho cakkavattikāle tasmiṃ mayā gatagataṭṭhāne disābhāge vā buddhakhettā buddhavisayā asaṅkhiyā saṅkhārahitā
pabhā pakittitāti tadā cakkavattirājakāle mayhaṃ pabhā cakkaratanamaṇiratanādīnaṃ pabhā ālokā yamakā yugaḷayugaḷā hutvā raṃsivāhanā raṃsiṃ muñcamānā pakittitā pākaṭā etthantare dasasahassicakkavāḷantare raṃsijālaṃ raṃsisamūhaṃ āloko vipulo bahutaro bhave ahosīti attho
ettake lokadhātumhīti dasasahassicakkavāḷesu sabbe janā maṃ passantu dakkhantūti attho sabbe devā yāva brahmanivesanā yāva brahmalokā maṃ anuvattantu anukūlā bhavantu
visiṭṭhamadhunādenāti  visaṭṭhena madhurena nādena amatabherimāhaninti amatabheriṃ devadundubhiṃ pahariṃ etthantare etasmiṃ dasasahassicakkavāḷabbhantare sabbe janā mana madhuraṃ giraṃ saddaṃ suṇantu manasi karontu
dhammameghena vassante dhammadesanāmayena nādena tabbohāraparamatthagambhīramadhurasukhumatthavasse vassante vassamāne sammāsambuddhānubhāvena sabbe bhikkhubhikkhunīādayo anāsavā nikkilesā hontu bhavantu yettha pacchimakā sattāti ettha etesu rāsibhūtesu catūsu parisasattesu ye sattā pacchimakā guṇavasena heṭṭhimakā te sabbe sotāpannā bhavantūti adhippāyo
 tadā  tilokavijayacakkavattirājakāle dātabbakaṃ dātabbayuttakaṃ dānaṃ katvā asesato nissesena sīlaṃ sīlapāramiṃ pūretvā nekkhamme nekkhammapāramitāya pāramiṃ koṭiṃ patvā uttamaṃ sambodhiṃ catumaggañāṇaṃ patto bhavāmi bhaveyyaṃ
paṇḍite paññavante medhāvino paripucchitvā kiṃ bhante kattabbaṃ kiṃ na kattabbaṃ kiṃ kusalaṃ kiṃ akusalaṃ kiṃ katvā saggamokkhadvayassa bhāgī hotīti pucchitvā evaṃ paññāpāramiṃ pūretvāti  attho katvā vīriyamuttamanti uttamaṃ seṭṭhaṃ ṭhānanisajjādīsu avicchinnaṃ vīriyaṃ katvā vīriyapāramiṃ pūretvāti attho sakalaviruddhajanehi kataanādarādhivāsanākhantiyā pāramiṃ koṭiṃ gantvā khantipāramiṃ pūretvā uttamaṃ sambodhiṃ uttamaṃ sambuddhattaṃ patto bhavāmi bhaveyyaṃ
katvā daḷhamadhiṭṭhānanti mama sarīrajīvitesu vinassantesupi puññakammato na viramissāmīti acalavasena daḷhaṃ adhiṭṭhānapāramiṃ katvā sīse chijjamānepi musāvādaṃ na kathessāmīti saccapāramitāya koṭiṃ pūriya pūretvā sabbe sattā sukhī averātiādinā mettāpāramitāya koṭiṃ patvā uttamaṃ sambodhiṃ pattoti attho
 sajīvakājīvakavatthūnaṃ lābhe ca tesaṃ alābhe ca kāyikacetasikasukhe ceva tathā dukkhe ca sādarajanehi kate sammāne ceva omāne ca sabbattha samako samānamānaso upekkhāpāramiṃ pūretvā uttamaṃ sambodhiṃ patto pāpuṇeyyanti attho
kosajjaṃ kusītabhāvaṃ bhayato bhayavasena apāyadukkhabhāgīti disvā ñatvā akosajjaṃ akusītabhāvaṃ alīnavuttiṃ vīriyaṃ khemato khemavasena nibbānagāmīti disvā ñatvā āraddhavīriyā hotha bhavatha esā buddhānusāsanī esā buddhānaṃ anusiṭṭhi
vivādaṃ bhayato disvāti vivādaṃ kalahaṃ bhayato disvā apāyabhāgīti disvā ñatvā avivādaṃ vivādato viramaṇaṃ nibbānappattīti khemato disvā ñatvā samaggā ekaggacittā sakhilā siliṭṭhā mettāya dhuragatāya sobhamānā hothāti attho esā kathā mantanā udīraṇā buddhānaṃ anusāsanī ovādadānaṃ
pamādaṃ ṭhānanisajjādīsu sativippavāsena viharaṇaṃ bhayato nibbattanibbattaṭṭhānesu dukkhitadurūpaappannapānatādisaṃvattanakaṃ  apāyādigamanañcāti disvā ñatvā appamādaṃ sabbakiriyāsu satiyā viharaṇaṃ khemato vaḍḍhito nibbānasampāpuṇananti disvā paccakkhato ñatvā aṭṭhaṅgikaṃ maggaṃ sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhīti aṭṭhaavayavaṃ sammāsambodhiyā  maggaṃ adhigamūpāyaṃ bhāvetha vaḍḍhetha manasi karotha esā kathā bhāsanā udīraṇā buddhānusāsanī buddhānaṃ anusiṭṭhīti attho
samāgatā bahū buddhāti anekasatasahassasaṅkhyā paccekabuddhā samāgatā rāsibhūtā sabbaso sabbappakārena arahantā ca khīṇāsavā anekasatasahassā samāgatā rāsibhūtā tasmā te buddhe ca arahante ca vandamāne vandanārahe namassatha aṅgapaccaṅganamakkārena namassatha vandatha
evaṃ iminā mayā vuttappakārena acintiyā cintetuṃ asakkuṇeyyā buddhā buddhadhammāti buddhehi desitā cattāro satipaṭṭhānā aṭṭhaṅgiko  maggo pañcakkhandhā hetupaccayo ārammaṇapaccayotiādayo dhammā buddhānaṃ vā sabhāvā acintiyā cintetuṃ asakkuṇeyyā acintiye cintāvisayātikkante pasannānaṃ devamanussānaṃ vipāko devamanussasampattinibbānasampattisaṅkhāto cintetuṃ asakkuṇeyyo saṅkhyātikkanto hoti bhavati
iti ettāvatā ca yathā addhānagāmino maggaṃ no ācikkhāti puṭṭhena vāmaṃ muñcitvā dakkhiṇaṃ gaṇhathāti vutte tena maggena gāmanigamarājadhānīsu kattabbakiccaṃ niṭṭhāpetvā puna muñcitena aparena vāmamaggena gatāpi gāmanigamādīsu kattabbakiccaṃ niṭṭhāpenti evameva buddhāpadānaṃ kusalāpadānavasena niṭṭhāpetvā tadeva akusalāpadānavasena vitthāretuṃ idaṃ pañhakammaṃ 
dukkarañca abbhakkhānaṃ abbhakkhānaṃ punāparaṃ
abbhakkhānaṃ silāvedho sakalikāpi ca vedanā
nāḷāgiri sattacchedo sīsadukkhaṃ yavakhādanaṃ
piṭṭhidukkhamatīsāro ime akusalakāraṇāti
attha paṭhamapañhe  dukkaranti chabbassāni dukkarakārikā atīte kassapasammāsambuddhakāle  bodhisatto jotipālo nāma brāhmaṇamāṇavo hutvā nibbatto brāhmaṇajātivasena sāsane appasanno tassa bhagavato pilotikakammanissandena kassapo bhagavāti sutvā kuto muṇḍakassa samaṇassa bodhi bodhi paramadullabhāti  āha so tena kammanissandena anekajātisatesu narakādidukkhamanubhavitvā tasseva bhagavato anantaraṃ teneva laddhabyākaraṇena kammena jātisaṃsāraṃ khepetvā pariyosāne vessantarattabhāvaṃ patvā tato cuto tusitabhavane nibbatto devatāyācanena tato cavitvā sakyakule nibbatto ñāṇassa paripākattā sakalajambudīparajjaṃ pahāya anomānadītīre sunisitenāsinā samakuṭakesakalāpaṃ chinditvā brahmunā ānīte iddhimaye kappassa saṇṭhānakāle padumagabbhe nibbatte aṭṭha parikkhāre paṭiggahetvā pabbajitvā bodhiñāṇadassanassa tāva aparipakkattā  buddhabhāvāya maggāmaggaṃ ajānitvā chabbassāni uruvelajanapade ekāhāraekālopaekapuggalaekamaggaekāsanabhojanavasena aṭṭhicammanahārusesaṃ nimmaṃsarudhirapetarūpasadisasarīro padhānasutte  vuttanayeneva padhānaṃ mahāvīriyaṃ dukkarakārikaṃ akāsi so imaṃ dukkarakārikaṃ sambodhiyā maggaṃ na hotīti cintetvā gāmanigamarājadhānīsu paṇītāhāraṃ paribhuñjitvā pīṇindriyo paripuṇṇadvattiṃsamahāpurisalakkhaṇo kamena bodhimaṇḍamupagantvā pañca māre jinitvā buddho jātoti
avacāhaṃ jotipālo sugataṃ kassapaṃ tadā
kuto nu bodhi muṇḍassa bodhi paramadullabhā
tena kammavipākena acariṃ dukkaraṃ bahuṃ
chabbassānuruvelāyaṃ tato bodhimapāpuṇiṃ
nāhaṃ etena maggena pāpuṇiṃ bodhimuttamaṃ
kummaggena gavesissaṃ pubbakammena vārito
puññapāpaparikkhīṇo sabbasantāpavajjito
asoko anupāyāso nibbāyissamanāsavoti 
dutiyapañhe  abbhakkhānanti abhi akkhānaṃ paribhāsanaṃ atīte kira bodhisatto suddakule  jāto apākaṭo appasiddho munāḷi nāma dhutto hutvā paṭivasati tadā mahiddhiko mahānubhāvo surabhi  nāma paccekabuddho kenaci karaṇīyena tassa samīpaṭṭhānaṃ pāpuṇi so taṃ disvāva dussīlo pāpadhammo ayaṃ samaṇotiādinā abbhācikkhi so tena akusalanissandena narakādīsu anekavassasahassāni dukkhamanubhavitvā imasmiṃ pacchimattabhāve yadā titthiyā paṭhamataraṃ bhagavato tusitabhavane vasanasamaye ca pākaṭā hutvā sakalajanaṃ vañcetvā dvāsaṭṭhidiṭṭhiyo dīpetvā vicaranti tadā tusitapurā cavitvā sakyarājakule nibbattitvā kamena buddho jāto titthiyā sūriyuggamane khajjopanakā viya vihatalābhasakkārā bhagavati āghātaṃ bandhitvā vicaranti tasmiṃ samaye rājagahaseṭṭhi gaṅgāya jālaṃ bandhitvā kīḷanto rattacandanaghaṭikaṃ disvā amhākaṃ gehe candanāni bahūni imaṃ bhamaṃ āropetvā tena bhamakārehi  pattaṃ likhāpetvā veḷuparamparāya laggetvā ye imaṃ pattaṃ iddhiyā āgantvā gaṇhanti tesaṃ bhattiko bhavissāmīti bheriṃ carāpesi
tadā titthiyā naṭṭhamhā dāni naṭṭhamhā dānīti mantetvā nigaṇṭho nāṭaputto sakaparisaṃ evamāha  ahaṃ veḷusamīpaṃ gantvā ākāse ullaṅganākāraṃ karomi tumhe chavadārumayaṃ pattaṃ paṭicca mā iddhiṃ karothāti maṃ khandhe gahetvā vārethāti te tathā gantvā tathā akaṃsu
tadā piṇḍolabhāradvājo ca moggallāno ca tigāvute selapabbatamatthake ṭhatvā piṇḍapātagaṇhanatthāya cīvaraṃ pārupantā taṃ kolāhalaṃ suṇiṃsu tesu moggallāno piṇḍolabhāradvājaṃ tvaṃ ākāsena gantvā taṃ pattaṃ gaṇhāhīti āha so bhante tumheyeva bhagavatā iddhimantānaṃ aggaṭṭhāne ṭhapitā tumheva gaṇhathāti āha tathāpi mayā āṇatto tvameva gaṇhāhīti āṇatto attanā ṭhitaṃ tigāvutaṃ selapabbataṃ pādatale laggetvā ukkhaliyā pidhānaṃ viya sakalarājagahanagaraṃ chādesi tadā nagaravāsino phaḷikapabbate āvutaṃ rattasuttamiva taṃ theraṃ passitvā bhante bhāradvāja amhe rakkhathāti ugghosayiṃsu bhītā suppādīni sīse akaṃsu tadā thero taṃ pabbataṃ ṭhitaṭṭhāne vissajjetvā iddhiyā gantvā taṃ pattaṃ aggahesi tadā nagaravāsino mahākolāhalamakaṃsu
bhagavā veḷuvanārāme nisinno taṃ saddaṃ sutvā kiṃ eso saddoti ānandaṃ pucchi bhāradvājena bhante pattassa gahitattā santuṭṭhā nagaravāsino ukkuṭṭhisaddamakaṃsūti  āha tadā bhagavā āyatiṃ parūpavādamocanatthaṃ taṃ pattaṃ āharāpetvā bhedāpetvā añjanupapisanaṃ katvā  bhikkhūnaṃ dāpesi dāpetvā ca pana na bhikkhave iddhivikubbanā kātabbā yo kareyya āpatti dukkaṭassāti  sikkhāpadaṃ paññāpesi
tato titthiyā samaṇena kira gotamena sāvakānaṃ sikkhāpadaṃ paññattaṃ te jīvitahetupi taṃ nātikkamanti mayaṃ iddhipāṭihāriyaṃ karissāmāti tattha tattha rāsibhūtā kolāhalamakaṃsu atha rājā bimbisāro taṃ sutvā bhagavato santikaṃ gantvā vanditvā ekamantaṃ nisinno bhagavantamevamāha   titthiyā bhante iddhipāṭihāriyaṃ karissāmāti ugghosentīti ahampi mahārāja karissāmīti nanu bhante bhagavatā sāvakānaṃ sikkhāpadaṃ paññattanti tameva mahārāja pucchissāmi tavuyyāne ambaphalādīni khādantānaṃ ettako daṇḍoti daṇḍaṃ ṭhapento tavāpi ekato katvā ṭhapesīti na mayhaṃ bhante daṇḍoti evaṃ mahārāja na mayhaṃ sikkhāpadaṃ paññattaṃ atthīti kattha bhante pāṭihāriyaṃ bhavissatīti sāvatthiyā samīpe kaṇḍambarukkhamūle mahārājāti sādhu bhante taṃ passissāmāti tato titthiyā kaṇḍambarukkhamūle kira pāṭihāriyaṃ bhavissatīti sutvā nagarassa sāmantā ambarukkhe chedāpesuṃ nāgarā mahāaṅgaṇaṭṭhāne mañcātimañcaṃ aṭṭādayo bandhiṃsu sakalajambudīpavāsino rāsibhūtā puratthimadisāyameva dvādasayojanāni pharitvā aṭṭhaṃsu sesadisāsupi tadanurūpenākārena sannipatiṃsu
bhagavāpi kāle sampatte āsāḷhipuṇṇamāsiyaṃ pātova kattabbakiccaṃ niṭṭhāpetvā taṃ ṭhānaṃ gantvā nisīdi tasmiṃ khaṇe kaṇḍo nāma uyyānapālo kipillikapuṭe supakkaṃ ambaphalaṃ disvā sacāhaṃ imaṃ rañño dadeyyaṃ kahāpaṇādisāraṃ labheyyaṃ bhagavato upanāmite pana idhalokaparalokesu sampatti bhavissatīti bhagavato upanāmesi bhagavā taṃ paṭiggahetvā ānandattheraṃ āṇāpesi  imaṃ phalaṃ madditvā pānaṃ dehīti thero tathā akāsi bhagavā ambarasaṃ pivitvā ambaṭṭhiṃ uyyānapālassa datvā imaṃ ropehīti āha so vālukaṃ viyūhitvā taṃ ropesi ānandatthero kuṇḍikāya udakaṃ āsiñci tasmiṃ khaṇe ambaṅkuro uṭṭhahitvā mahājanassa passantasseva sākhāviṭapapupphaphalapallavabharito  paññāyittha patitaṃ ambaphalaṃ khādantā sakalajambudīpavāsino khayaṃ pāpetuṃ nāsakkhiṃsu
atha bhagavā puratthimacakkavāḷato yāva pacchimacakkavāḷaṃ tāva imasmiṃ cakkavāḷe mahāmerumuddhani ratanacaṅkamaṃ māpetvā anekaparisāhi sīhanādaṃ nadāpento dhammapadaṭṭhakathāyaṃ vuttanayena mahāiddhipāṭihāriyaṃ katvā titthiye madditvā te vippakāraṃ pāpetvā pāṭihīrāvasāne purimabuddhāciṇṇavasena  tāvatiṃsabhavanaṃ gantvā tattha vassaṃvuṭṭho nirantaraṃ temāsaṃ  abhidhammaṃ desetvā mātuppamukhānaṃ anekadevatānaṃ sotāpattimaggādhigamanaṃ katvā vuṭṭhavasso devorohanaṃ katvā anekadevabrahmagaṇaparivuto saṅkassapuradvāraṃ oruyha lokānuggahaṃ akāsi tadā bhagavato lābhasakkāro jambudīpamajjhottharamāno pañcamahāgaṅgā viya ahosi
atha titthiyā parihīnalābhasakkārā dukkhī dummanā pattakkhandhā adhomukhā nisīdiṃsu tadā tesaṃ upāsikā ciñcamāṇavikā nāma ativiya rūpaggappattā te tathā nisinne disvā kiṃ bhante evaṃdukkhī dummanā nisinnāti pucchi kiṃ pana tvaṃ bhagini appossukkāsīti kiṃ bhanteti bhagini samaṇassa gotamassa uppādakālato paṭṭhāya mayaṃ hatalābhasakkārā nagaravāsino amhe na kiñci maññantīti mayā ettha kiṃ kātabbanti tayā samaṇassa gotamassa avaṇṇaṃ uppādetuṃ vaṭṭatīti sā na mayhaṃ bhāroti vatvā tattha ussāhaṃ karontī vikāle jetavanavihāraṃ gantvā titthiyānaṃ upassaye vasitvā pāto nagaravāsīnaṃ gandhādīni gahetvā bhagavantaṃ vandanatthāya gamanasamaye jetavanā viya nikkhantā kattha sayitāti puṭṭhā kiṃ tumhākaṃ mama sayitaṭṭhānenāti vatvā pakkāmi sā kamena gacchante kāle pucchitā samaṇenāhaṃ gotamena ekagandhakuṭiyaṃ sayitvā nikkhantāti āha taṃ bālaputhujjanā saddahiṃsu paṇḍitā sotāpannādayo na saddahiṃsu ekadivasaṃ sā dārumaṇḍalaṃ udare bandhitvā upari rattapaṭaṃ paridahitvā gantvā sarājikāya parisāya dhammadesanatthāya nisinnaṃ bhagavantaṃ evamāha  bho samaṇa tvaṃ dhammaṃ desesi tuyhaṃ paṭicca uppannadārakagabbhiniyā mayhaṃ lasuṇamaricādīni na vicāresīti tathābhāvaṃ bhagini tvañceva pajānāsi ahañcāti sā evameva methunasaṃsaggasamayaṃ dveyeva jānanti na aññeti āha
tasmiṃ khaṇe sakkassa paṇḍukambalasilāsanaṃ uṇhākāraṃ dassesi sakko āvajjento  taṃ kāraṇaṃ ñatvā dve devaputte āṇāpesi  tumhesu eko mūsikavaṇṇaṃ māpetvā tassā dārumaṇḍalassa bandhanaṃ chindatu eko vātamaṇḍalaṃ samuṭṭhāpetvā pārutapaṭaṃ uddhaṃ khipatūti te gantvā tathā akaṃsu dārumaṇḍalaṃ patamānaṃ tassā pādapiṭṭhiṃ bhindi dhammasabhāyaṃ sannipatitā puthujjanā sabbe are duṭṭhacori tvaṃ evarūpassa lokattayasāmino  evarūpaṃ abbhakkhānaṃ akāsīti uṭṭhahitvā ekekamuṭṭhipahāraṃ datvā sabhāya nīhariṃsu dassanātikkantāya pathavī vivaramadāsi tasmiṃ khaṇe avīcito jālā uṭṭhahitvā kuladattikena  rattakambaleneva taṃ acchādetvā avīcimhi pakkhipi bhagavato lābhasakkāro atirekataro ahosi tena vuttaṃ 
sabbābhibhussa buddhassa nando nāmāsi sāvako
taṃ abbhakkhāya niraye ciraṃ saṃsaritaṃ mayā
dasavassasahassāni niraye saṃsariṃ ciraṃ
manussabhāvaṃ laddhāhaṃ abbhakkhānaṃ bahuṃ labhiṃ
tena kammāvasesena ciñcamāṇavikā mamaṃ
abbhācikkhi abhūtena janakāyassa aggatoti 
tatiyapañhe  abbhakkhānanti abhi akkhānaṃ akkosanaṃ atīte kira bodhisatto apākaṭajātiyaṃ uppanno munāḷi nāma dhutto hutvā dujjanasaṃsaggabalena surabhiṃ nāma paccekabuddhaṃ dussīlo pāpadhammo ayaṃ bhikkhūti akkosi so tena akusalena vacīkammena bahūni vassasahassāni niraye paccitvā imasmiṃ pacchimattabhāve dasapāramitāsaṃsiddhibalena buddho jāto lābhaggayasaggappatto ahosi puna titthiyā ussāhajātā  kathaṃ nu kho samaṇassa gotamassa ayasaṃ uppādessāmāti dukkhī dummanā nisīdiṃsu tadā sundarī nāmekā paribbājikā te upasaṅkamitvā vanditvā ṭhitā tuṇhībhūte kiñci avadante disvā kiṃ mayhaṃ dosoti pucchi samaṇena gotamena amhe viheṭhiyamāne tvaṃ appossukkā viharissasi idaṃ tava dosoti evamahaṃ tattha kiṃ karissāmīti tvaṃ samaṇassa gotamassa avaṇṇaṃ uppādetuṃ sakkhissasīti sakkhissāmi ayyāti vatvā tato paṭṭhāya vuttanayena diṭṭhadiṭṭhānaṃ samaṇena gotamena ekagandhakuṭiyaṃ sayitvā nikkhantāti vatvā akkosati paribhāsati titthiyāpi passatha bho samaṇassa gotamassa kammanti akkosanti paribhāsanti vuttañhetaṃ 
munāḷi  nāmahaṃ dhutto pubbe aññāsu jātisu
paccekabuddhaṃ surabhiṃ abbhācikkhiṃ adūsakaṃ
tena  kammavipākena niraye saṃsariṃ ciraṃ
bahū vassasahassāni dukkhaṃ vedesi vedanaṃ
tena kammāvasesena idha pacchimake bhave
abbhakkhānaṃ mayā laddhaṃ sundarikāya kāraṇāti 
catutthapañhe  abbhakkhānaṃ abhi visesena akkosanaṃ paribhāsanaṃ atīte kira bodhisatto brāhmaṇakule uppanno bahussuto bahūhi sakkato pūjito tāpasapabbajjaṃ pabbajitvā himavante vanamūlaphalāhāro bahumāṇave mante vācento vāsaṃ kappesi eko pañcābhiññāaṭṭhasamāpattilābhī tāpaso tassa santikaṃ agamāsi so taṃ disvāva issāpakato taṃ adūsakaṃ isiṃ kāmabhogī kuhako ayaṃ isīti abbhācikkhi attano sisse ca āha  ayaṃ isi evarūpo anācārakoti tepi tatheva akkosiṃsu paribhāsiṃsu so tena akusalakammavipākena vassasahassāni niraye dukkhamanubhavitvā imasmiṃ pacchimattabhāve buddho hutvā lābhaggayasaggappatto ākāse puṇṇacando viya pākaṭo jāto tatheva titthiyā abbhakkhānenapi asantuṭṭhā punapi sundariyā abbhakkhānaṃ kāretvā surādhutte pakkosāpetvā lañjaṃ datvā tumhe sundariṃ māretvā jetavanadvārasamīpe mālākacavarena chādethāti āṇāpesuṃ te tathā kariṃsu tato titthiyā sundariṃ na passāmāti rañño ārocesuṃ rājā pariyesathāti āha te attanā pātitaṭṭhānato gahetvā mañcakaṃ āropetvā rañño dassetvā passatha bho samaṇassa gotamassa sāvakānaṃ kammanti bhagavato bhikkhusaṅghassa ca sakalanagare avaṇṇaṃ ugghosentā vicariṃsu sundariṃ āmakasusāne aṭṭake ṭhapesuṃ rājā sundarimārake pariyesathāti āṇāpesi tadā dhuttā suraṃ pivitvā tvaṃ sundariṃ māresi tvaṃ māresīti kalahaṃ kariṃsu rājapurisā te dhutte gahetvā rañño dassesuṃ rājā kiṃ bhaṇe tumhehi sundarī māritāti āma devāti kehi āṇattāti titthiyehi devāti rājā titthiye āharāpetvā bandhāpetvā gacchatha bhaṇe buddhassa avaṇṇatthāya amhehi sayameva sundarī mārāpitā bhagavā tassa sāvakā ca akārakāti ugghosathāti āha te tathā akaṃsu  sakalanagaravāsino nikkaṅkhā ahesuṃ rājā titthiye ca dhutte ca mārāpetvā chaḍḍāpeti  tato bhagavato bhiyyosomattāya lābhasakkāro vaḍḍhi tena vuttaṃ 
brāhmaṇo  sutavā āsiṃ ahaṃ sakkatapūjito
mahāvane pañcasate mante vācemi māṇave
tatthāgato isi bhīmo pañcābhiñño mahiddhiko
tañcāhaṃ āgataṃ disvā abbhācikkhiṃ adūsakaṃ
tatohaṃ avacaṃ sisse kāmabhogī ayaṃ isi
mayhampi bhāsamānassa anumodiṃsu māṇavā
tato māṇavakā sabbe bhikkhamānaṃ kule kule
mahājanassa āhaṃsu kāmabhogī ayaṃ isi
tena kammavipākena pañcabhikkhusatā ime
abbhakkhānaṃ labhuṃ sabbe sundarikāya kāraṇāti 
pañcame pañhe  silāvedhoti āhatacitto silaṃ pavijjhi atīte kira bodhisatto ca kaniṭṭhabhātā ca ekapituputtā ahesuṃ te pitu accayena dāse paṭicca kalahaṃ karontā aññamaññaṃ viruddhā ahesuṃ bodhisatto attano balavabhāvena kaniṭṭhabhātaraṃ ajjhottharitvā tassupari pāsāṇaṃ pavijjhesi so tena kammavipākena narakādīsu anekavassasahassāni dukkhamanubhavitvā imasmiṃ pacchimattabhāve buddho jāto devadatto rāhulakumārassa mātulo pubbe serivāṇijakāle bodhisattena saddhiṃ vāṇijo ahosi te ekaṃ paṭṭanagāmaṃ patvā tvaṃ ekavīthiṃ gaṇhāhi ahampi ekavīthiṃ gaṇhāmīti dvepi paviṭṭhā tesu devadattassa paviṭṭhavīthiyaṃ jiṇṇaseṭṭhibhariyā ca nattā ca dveyeva ahesuṃ tesaṃ mahantaṃ suvaṇṇathālakaṃ malaggahitaṃ bhājanantare ṭhapitaṃ hoti taṃ suvaṇṇathālakabhāvaṃ ajānantī imaṃ thālakaṃ gahetvā piḷandhanaṃ dethāti āha so taṃ gahetvā sūciyā lekhaṃ kaḍḍhitvā suvaṇṇathālakabhāvaṃ ñatvā thokaṃ datvā gaṇhissāmīti cintetvā gato atha bodhisattaṃ dvārasamīpaṃ āgataṃ disvā nattā ayye  mayhaṃ kacchapuṭaṃ  piḷandhanaṃ dethāti sā taṃ pakkosāpetvā nisīdāpetvā taṃ thālakaṃ datvā imaṃ gahetvā mayhaṃ nattāya kacchapuṭaṃ piḷandhanaṃ dethāti bodhisatto taṃ gahetvā suvaṇṇathālakabhāvaṃ ñatvā tena vañcitāti ñatvā attano pasibbakāya ṭhapitaaṭṭhakahāpaṇe avasesabhaṇḍañca  datvā kacchapuṭaṃ piḷandhanaṃ kumārikāya hatthe piḷandhāpetvā agamāsi so vāṇijo punāgantvā pucchi tāta tvaṃ na gaṇhittha mayhaṃ putto idañcidañca datvā taṃ gahetvā gatoti so taṃ sutvāva hadayena phālitena viya dhāvitvā anubandhi bodhisatto nāvaṃ āruyha pakkhandi so tiṭṭha mā palāyi mā palāyīti vatvā nibbattanibbattabhave taṃ nāsetuṃ samattho bhaveyyanti patthanaṃ akāsi
so patthanāvasena anekesu jātisatasahassesu aññamaññaṃ viheṭhetvā imasmiṃ attabhāve sakyakule nibbattitvā kamena bhagavati sabbaññutaṃ patvā rājagahe viharante anuruddhādīhi saddhiṃ bhagavato santikaṃ gantvā pabbajitvā jhānalābhī hutvā pākaṭo bhagavantaṃ varaṃ yāci  bhante sabbo bhikkhusaṅgho piṇḍapātikādīni terasa dhutaṅgāni samādiyatu sakalo bhikkhusaṅgho mama bhāro hotūti bhagavā na anujāni devadatto veraṃ bandhitvā parihīnajjhāno bhagavantaṃ māretukāmo ekadivasaṃ vebhārapabbatapāde ṭhitassa bhagavato upari ṭhito pabbatakūṭaṃ paviddhesi bhagavato ānubhāvena aparo pabbatakūṭo taṃ patamānaṃ sampaṭicchi tesaṃ ghaṭṭanena uṭṭhitā papaṭikā āgantvā bhagavato pādapiṭṭhiyaṃ pahari tena vuttaṃ 
vemātubhātaraṃ pubbe dhanahetu haniṃ ahaṃ
pakkhipiṃ giriduggasmiṃ silāya ca apiṃsayiṃ
tena kammavipākena devadatto silaṃ khipi
aṅguṭṭhaṃ piṃsayī pāde mama pāsāṇasakkharāti 
chaṭṭhapañhe  sakalikāvedhoti sakalikāya ghaṭṭanaṃ atīte kira bodhisatto ekasmiṃ kule nibbatto daharakāle mahāvīthiyaṃ kīḷamāno vīthiyaṃ piṇḍāya caramānaṃ paccekabuddhaṃ disvā ayaṃ muṇḍako samaṇo kuhiṃ gacchatīti pāsāṇasakalikaṃ gahetvā tassa pādapiṭṭhiyaṃ khipi  pādapiṭṭhicammaṃ chinditvā ruhiraṃ nikkhami so tena pāpakammena anekavassasahassāni niraye mahādukkhaṃ anubhavitvā buddhabhūtopi kammapilotikavasena  pādapiṭṭhiyaṃ pāsāṇasakalikaghaṭṭanena ruhiruppādaṃ labhi tena vuttaṃ 
purehaṃ  dārako hutvā kīḷamāno mahāpathe
paccekabuddhaṃ disvāna magge sakalikaṃ khipiṃ
tena kammavipākena idha pacchimake bhave
vadhatthaṃ maṃ devadatto abhimāre payyojayīti 
sattamapañhe  nāḷāgirīti dhanapālako hatthī māraṇatthāya pesito atīte kira bodhisatto hatthigopako hutvā nibbatto hatthiṃ āruyha vicaramāno mahāpathe paccekabuddhaṃ disvā kuto āgacchati ayaṃ muṇḍakoti āhatacitto khilajāto hatthinā āsādesi so tena kammena apāyesu anekavassasahassāni dukkhaṃ anubhavitvā pacchimattabhāve buddho jāto devadatto ajātasatturājānaṃ sahāyaṃ katvā tvaṃ mahārāja pitaraṃ ghātetvā rājā hohi ahaṃ buddhaṃ māretvā buddho bhavissāmīti saññāpetvā ekadivasaṃ rañño anuññātāya hatthisālaṃ gantvā  sve tumhe nāḷāgiriṃ soḷasasurāghaṭe pāyetvā bhagavato piṇḍāya caraṇavelāyaṃ pesethāti hatthigopake āṇāpesi sakalanagaraṃ mahākolāhalaṃ ahosi buddhanāgena hatthināgassa yuddhaṃ passissāmāti ubhato rājavīthiyaṃ mañcātimañcaṃ bandhitvā pātova sannipatiṃsu bhagavāpi katasarīrapaṭijaggano bhikkhusaṅghaparivuto rājagahaṃ piṇḍāya pāvisi tasmiṃ khaṇe vuttaniyāmeneva nāḷāgiriṃ vissajjesuṃ so vīthicaccarādayo vidhamento āgacchati tadā ekā itthī dārakaṃ gahetvā vīthito vīthiṃ gacchati hatthī taṃ itthiṃ disvā anubandhi bhagavā nāḷāgiri na taṃ hanatthāya pesito idhāgacchāhīti āha so taṃ saddaṃ sutvā bhagavantābhimukho dhāvi bhagavā aparimāṇesu cakkavāḷesu anantasattesu pharaṇārahaṃ mettaṃ ekasmiṃyeva nāḷāgirimhi phari so bhagavato mettāya phuṭo  nibbhayo hutvā bhagavato pādamūle nipati bhagavā tassa matthake hatthaṃ ṭhapesi tadā devabrahmādayo acchariyabbhutajātacittā pupphaparāgādīhi pūjesuṃ sakalanagare jaṇṇukamattā dhanarāsayo ahesuṃ rājā pacchimadvāre dhanāni nagaravāsīnaṃ hontu puratthimadvāre dhanāni rājabhaṇḍāgāre hontūti bheriṃ carāpesi sabbe tathā kariṃsu tadā  nāḷāgiri dhanapālo nāma ahosi bhagavā veḷuvanārāmaṃ agamāsi tena vuttaṃ 
hatthāroho pure āsiṃ paccekamunimuttamaṃ
piṇḍāya vicarantaṃ taṃ āsādesiṃ gajenahaṃ
tena  kammavipākena bhanto nāḷāgirī gajo
giribbaje puravare dāruṇo samupāgamīti 
aṭṭhamapañhe  satthacchedoti satthena gaṇḍaphālanaṃ kuṭhārāya satthena chedo atīte kira bodhisatto paccantadese rājā ahosi so dujjanasaṃsaggavasena paccantadese vāsavasena ca dhutto sāhasiko ekadivasaṃ khaggahattho pattikova nagare vicaranto nirāparādhe jane khaggena phālento agamāsi so tena pāpakammavipākena bahūni vassasahassāni niraye paccitvā tiracchānādīsu dukkhamanubhavitvā pakkāvasesena pacchimattabhāve buddhabhūtopi heṭṭhā vuttanayena devadattena khittapāsāṇasakkhalikapahārena uṭṭhitagaṇḍo ahosi jīvako mettacittena taṃ gaṇḍaṃ phālesi vericittassa devadattassa ruhiruppādakammaṃ anantarikaṃ ahosi mettacittassa jīvakassa gaṇḍaphālanaṃ puññameva ahosi tena vuttaṃ 
rājāhaṃ pattiko āsiṃ sattiyā purise haniṃ
tena kammavipākena niraye paccisaṃ bhusaṃ
kammuno tassa sesena idāni sakalaṃ mama
pāde chaviṃ pakappesi na hi kammaṃ vinassatīti 
navame pañhe  sīsadukkhanti sīsābādho sīsavedanā atīte kira bodhisatto kevaṭṭagāme kevaṭṭo hutvā nibbatti so ekadivasaṃ kevaṭṭapurisehi  saddhiṃ macchamāraṇaṭṭhānaṃ gantvā macche mārente disvā tattha somanassaṃ uppādesi sahagatāpi tatheva somanassaṃ uppādayiṃsu so tena akusalakammena caturāpāye dukkhamanubhavitvā imasmiṃ pacchimattabhāve tehi purisehi saddhiṃ sakyarājakule nibbattitvā kamena buddhattaṃ pattopi sayaṃ sīsābādhaṃ paccanubhosi te ca sakyarājāno dhammapadaṭṭhakathāyaṃ  vuttanayena viḍaḍūbhasaṅgāme sabbe vināsaṃ pāpuṇiṃsu tena vuttaṃ 
ahaṃ kevaṭṭagāmasmiṃ ahuṃ kevaṭṭadārako
macchake ghātite disvā janayiṃ somanassakaṃ
tena  kammavipākena sīsadukkhaṃ ahū mama
sabbe sakkā ca haññiṃsu yadā hani viṭaṭūbhoti 
dasamapañhe  yavakhādananti verañjāyaṃ yavataṇḍulakhādanaṃ atīte kira bodhisatto aññatarasmiṃ kule nibbatto jātivasena ca andhabālabhāvena ca phussassa bhagavato sāvake madhurannapāne sālibhojanādayo ca bhuñjamāne disvā are muṇḍakasamaṇā yavaṃ khādatha mā sālibhojanaṃ bhuñjathāti akkosi so tena akusalakammavipākena anekavassasahassāni caturāpāye dukkhamanubhavitvā imasmiṃ pacchimattabhāve kamena buddhattaṃ patvā lokasaṅgahaṃ karonto gāmanigamarājadhānīsu caritvā ekasmiṃ samaye verañjabrāhmaṇagāmasamīpe sākhāviṭapasampannaṃ pucimandarukkhamūlaṃ pāpuṇi verañjabrāhmaṇo bhagavantaṃ upasaṅkamitvā anekapariyāyena bhagavantaṃ jinituṃ asakkonto sotāpanno hutvā bhante idheva vassaṃ upagantuṃ vaṭṭatīti ārocesi bhagavā tuṇhībhāvena adhivāsesi atha punadivasato paṭṭhāya māro pāpimā sakalaverañjabrāhmaṇagāmavāsīnaṃ mārāvaṭṭanaṃ akāsi piṇḍāya paviṭṭhassa bhagavato mārāvaṭṭanavasena ekopi kaṭacchubhikkhāmattaṃ dātā nāhosi bhagavā tucchapattova bhikkhusaṅghaparivuto punāgañchi tasmiṃ evaṃ āgate tattheva nivuṭṭhā assavāṇijā taṃ divasaṃ dānaṃ datvā tato paṭṭhāya bhagavantaṃ pañcasatabhikkhuparivāraṃ nimantetvā pañcannaṃ assasatānaṃ bhattato vibhāgaṃ katvā yavaṃ koṭṭetvā bhikkhūnaṃ pattesu pakkhipiṃsu  sakalassa sahassacakkavāḷadevatā sujātāya pāyāsapacanadivase viya dibbojaṃ pakkhipiṃsu bhagavā paribhuñji  evaṃ temāsaṃ yavaṃ paribhuñji temāsaccayena mārāvaṭṭane vigate pavāraṇādivase verañjo brāhmaṇo saritvā mahāsaṃvegappatto buddhappamukhassa bhikkhusaṅghassa mahādānaṃ datvā vanditvā khamāpesi tena vuttaṃ 
phussassāhaṃ pāvacane sāvake paribhāsayiṃ
yavaṃ khādatha bhuñjatha mā ca bhuñjatha sālayo
tena kammavipākena temāsaṃ khāditaṃ yavaṃ
nimantito brāhmaṇena verañjāyaṃ vasiṃ tadāti 
ekādasamapañhe   piṭṭhidukkhanti piṭṭhiābādho atīte kira bodhisatto gahapatikule nibbatto thāmasampanno kiñci rassadhātuko ahosi tena samayena eko mallayuddhayodho sakalajambudīpe gāmanigamarājadhānīsu mallayuddhe vattamāne purise pātetvā jayappatto kamena bodhisattassa vasananagaraṃ patvā tasmimpi jane pātetvā gantumāraddho tadā bodhisatto mayhaṃ vasanaṭṭhāne esa jayaṃ patvā gacchatīti tattha nagaramaṇḍalamāgamma appoṭetvā āgaccha mayā saddhiṃ yujjhitvā gacchāti so hasitvā ahaṃ mahante purise pātesiṃ ayaṃ rassadhātuko vāmanako mama ekahatthassāpi nappahotīti appoṭetvā naditvā āgacchi te ubhopi aññamaññaṃ hatthaṃ parāmasiṃsu bodhisatto taṃ ukkhipitvā ākāse bhamitvā bhūmiyaṃ pātento khandhaṭṭhiṃ bhinditvā pātesi sakalanagaravāsino ukkuṭṭhiṃ karontā appoṭetvā vatthābharaṇādīhi bodhisattaṃ pūjesuṃ bodhisatto taṃ mallayodhaṃ ujuṃ sayāpetvā khandhaṭṭhiṃ ujukaṃ katvā gaccha ito paṭṭhāya evarūpaṃ mā karosīti vatvā uyyojesi so tena kammavipākena nibbattanibbattabhave sarīrasīsādi dukkhamanubhavitvā imasmiṃ pacchimattabhāve buddhabhūtopi piṭṭhirujādidukkhamanubhosi tasmā kadāci piṭṭhidukkhe uppanne sāriputtamoggallāne ito paṭṭhāya dhammaṃ desethāti vatvā sayaṃ sugatacīvaraṃ paññāpetvā sayati kammapilotikaṃ nāma buddhamapi na muñcati vuttañhetaṃ 
nibbuddhe  vattamānamhi mallaputtaṃ niheṭhayiṃ
tena kammavipākena piṭṭhidukkhaṃ ahū mamāti 
dvādasamapañhe   atisāroti lohitapakkhandikāvirecanaṃ atīte kira bodhisatto gahapatikule nibbatto vejjakammena jīvikaṃ kappesi so ekaṃ seṭṭhiputtaṃ rogena vicchitaṃ tikicchanto bhesajjaṃ katvā tikicchitvā tassa deyyadhammadāne pamādamāgamma aparaṃ osadhaṃ datvā vamanavirecanaṃ akāsi seṭṭhi bahudhanaṃ adāsi so tena kammavipākena nibbattanibbattabhave lohitapakkhandikābādhena vicchito ahosi imasmimpi pacchimattabhāve parinibbānasamaye cundena kammāraputtena pacitasūkaramaddavassa sakalacakkavāḷadevatāhi pakkhittadibbojena āhārena saha bhuttakkhaṇe lohitapakkhandikāvirecanaṃ ahosi koṭisatasahassānaṃ hatthīnaṃ balaṃ khayamagamāsi bhagavā visākhapuṇṇamāyaṃ kusinārāyaṃ parinibbānatthāya gacchanto anekesu ṭhānesu nisīdanto pipāsito pānīyaṃ pivitvā mahādukkhena  kusināraṃ patvā paccūsasamaye parinibbāyi kammapilotikaṃ evarūpaṃ lokattayasāmimpi na vijahati tena vuttaṃ 
tikicchako ahaṃ āsiṃ seṭṭhiputtaṃ virecayiṃ
tena kammavipākena hoti pakkhandikā mamāti
evaṃ jino viyākāsi bhikkhusaṅghassa aggato
sabbābhiññābalappatto anotatte mahāsareti 
evaṃ paṭiññātapañhānaṃ mātikāṭhapanavasena akusalāpadānaṃ samattaṃ nāma hotīti vuttaṃ itthaṃ sudanti itthaṃ iminā pakārena heṭṭhā vuttanayena sudanti nipāto padapūraṇatthe āgato bhagavā bhāgyasampanno pūritapāramimahāsatto 
bhāgyavā bhaggavā yutto bhagehi ca vibhattavā
bhattavā vantagamano bhavesu bhagavā tatoti 
evamādiguṇayutto devātidevo sakkātisakko brahmātibrahmā buddhātibuddho so mahākāruṇiko bhagavā attano buddhacariyaṃ buddhakāraṇaṃ sambhāvayamāno pākaṭaṃ kurumāno buddhāpadāniyaṃ nāma buddhakāraṇapakāsakaṃ nāma dhammapariyāyaṃ dhammadesanaṃ suttaṃ abhāsittha kathesīti



tato  anantaraṃ apadānaṃ saṅgāyanto paccekabuddhāpadānaṃ āvuso ānanda bhagavatā kattha paññattanti puṭṭho atha paccekabuddhāpadānaṃ suṇāthāti āha tesaṃ apadānattho heṭṭhā vuttoyeva
 suṇāthāti vuttapadaṃ uppattinibbattivasena pakāsento tathāgataṃ jetavane vasantantiādimāha tattha jetakumārassa nāmavasena tathāsaññite vihāre catūhi iriyāpathavihārehi dibbabrahmaariyavihārehi vā vasantaṃ viharantaṃ yathā purimakā vipassiādayo buddhā samattiṃsapāramiyo pūretvā āgatā tathā amhākampi bhagavā āgatoti tathāgato taṃ tathāgataṃ jetavane vasantanti sambandho vedehamunīti vedeharaṭṭhe jātā vedehī vedehiyā putto vedehiputto monaṃ vuccati ñāṇaṃ tena ito gato pavattoti muni vedehiputto ca so muni ceti vedehiputtamunīti vattabbe vaṇṇāgamotiādinā niruttinayena ikārassa attaṃ puttasaddassa ca lopaṃ katvā vedehamunīti vuttaṃ etadaggaṃ bhikkhave mama sāvakānaṃ bhikkhūnaṃ satimantānaṃ dhitimantānaṃ gatimantānaṃ bahussutānaṃ upaṭṭhākānaṃ yadidaṃ ānandoti  etadagge ṭhapito āyasmā ānando nataṅgo namanakāyaṅgo añjaliko hutvā bhante paccekabuddhā nāma kīdisā hontīti apucchīti sambandho te paccekabuddhā kehi hetubhi kehi kāraṇehi bhavanti uppajjanti vīrāti bhagavantaṃ ālapati
 tato paraṃ vissajjitākāraṃ dassento tadāha sabbaññuvaro mahesītiādimāha sabbaṃ atītādibhedaṃ hatthāmalakaṃ viya jānātīti  sabbaññū sabbaññū ca so varo uttamo ceti sabbaññuvaro mahantaṃ sīlakkhandhaṃ samādhikkhandhaṃ paññākkhandhaṃ vimuttikkhandhaṃ mahantaṃ vimuttiñāṇadassanakkhandhaṃ esati gavesatīti mahesi ānandabhaddaṃ madhurena sarena tadā tasmiṃ pucchitakāle āha kathesīti sambandho bho ānanda ye paccekabuddhā pubbabuddhesu pubbesu atītabuddhesu katādhikārā katapuññasambhārā jinasāsanesu aladdhamokkhā appattanibbānā te sabbe paccekabuddhā dhīrā idha imasmiṃ loke saṃvegamukhena ekapuggalaṃ padhānaṃ katvā paccekabuddhā jātāti attho sutikkhapaññā suṭṭhu tikkhapaññā vināpi buddhehi buddhānaṃ ovādānusāsanīhi rahitā api parittakenapi appamattakenapi ārammaṇenapaccekabodhiṃ paṭiekkaṃ bodhiṃ sammāsambuddhānantaraṃ bodhiṃ anupāpuṇanti paṭivijjhanti
sabbamhilokamhi sakalasmiṃ lokattaye mamaṃ ṭhapetvā maṃ vihāya pacekabuddhehi samova sadiso eva natthi tesaṃ mahāmunīnaṃ paccekabuddhānaṃ imaṃ vaṇṇaṃ imaṃ guṇaṃ padesamattaṃ saṅkhepamattaṃ ahaṃ tumhākaṃ sādhu sādhukaṃ vakkhāmi kathessāmīti attho
 anācariyakā hutvā sayameva buddhānaṃ attanāva paṭividdhānaṃ isīnaṃ antare mahāisīnaṃ madhūvakhuddaṃ khuddakamadhupaṭalaṃ iva sādhūni madhurāni vākyāni udānavacanāni anuttaraṃ uttaravirahitaṃ bhesajaṃ osadhaṃ nibbānaṃ patthayantā icchantā sabbe tumhe supasannacittā suppasannamanā suṇātha manasi karothāti attho
paccekabuddhānaṃ samāgatānanti rāsibhūtānaṃ uppannānaṃ paccekabuddhānaṃ ariṭṭho upariṭṭho tagarasikhi yasassī sudassano piyadassī gandhāro piṇḍolo upāsabho nitho tatho sutavā bhāvitatto sumbho subho methulo aṭṭhamo sumedho anīgho sudāṭho hiṅgu hiṅgo dvejālino aṭṭhako kosalo subāhu upanemiso nemiso santacitto sacco tatho virajo paṇḍito kālo upakālo vijito jito aṅgo paṅgo guttijjito passī jahī upadhiṃ dukkhamūlaṃ aparājito sarabhaṅgo lomahaṃso  uccaṅgamāyo asito anāsavo manomayo mānacchido bandhumā tadādhimutto vimalo ketumā kotumbaraṅgo mātaṅgo ariyo accuto accutagāmi byāmako sumaṅgalo dibbilo cātiādīnaṃ paccekabuddhasatānaṃ yāni apadānāni paramparaṃ paccekaṃ byākaraṇāni yo ca ādīnavo yañca virāgavatthuṃ anallīyanakāraṇaṃ yathā ca yena kāraṇena bodhiṃ anupāpuṇiṃsu catumaggañāṇaṃ paccakkhaṃ kariṃsu sarāgavatthusūti suṭṭhu allīyitabbavatthūsu vatthukāmakilesakāmesu virāgasaññī virattasaññavanto rattamhi lokamhi allīyanasabhāvaloke viratacittā anallīyanamanā hitvā papañceti rāgo papañcaṃ doso papañcaṃ sabbakilesā papañcāti papañcasaṅkhāte kilese hitvā jiya phanditānīti phanditāni dvāsaṭṭhi diṭṭhigatāni  jinitvā tatheva tena kāraṇena evaṃ bodhiṃ anupāpuṇiṃsu paccekabodhiñāṇaṃ paccakkhaṃ kariṃsūti attho
sabbesu bhūtesu nidhāya daṇḍanti tajjanaphālanavadhabandhanaṃ nidhāya ṭhapetvā tesaṃ sabbasattānaṃ antare aññataraṃ kañci ekampi sattaṃ aviheṭhayaṃ aviheṭhayanto adukkhāpento mettena cittena sabbe sattā sukhitā hontūti mettāsahagatena cetasā hitānukampī hitena anukampanasabhāvo atha vā sabbesu bhūtesu nidhāya daṇḍanti sabbesūti sabbena sabbaṃ sabbathā sabbaṃ asesaṃ nissesaṃ pariyādiyanavacanametaṃ bhūtesūti bhūtā vuccanti tasā ca thāvarā ca yesaṃ  tasiṇā taṇhā appahīnā yesañca bhayabheravā appahīnā te tasā kiṃ kāraṇā vuccanti tasā tasanti uttasanti paritasanti bhāyanti santāsaṃ āpajjanti taṃ kāraṇā vuccanti tasā yesaṃ tasiṇā taṇhā pahīnā yesañca bhayabheravā pahīnā te thāvarā kiṃ kāraṇā vuccanti thāvarā thiranti na tasanti na uttasanti na paritasanti na bhāyanti na santāsaṃ āpajjanti taṃ kāraṇā vuccanti thāvarā
tayo daṇḍā  kāyadaṇḍo vacīdaṇḍo manodaṇḍoti tividhaṃ kāyaduccaritaṃ kāyadaṇḍo catubbidhaṃ vacīduccaritaṃ vacīdaṇḍo tividhaṃ manoduccaritaṃ manodaṇḍo sabbesu sakalesu bhūtesu sattesu taṃ tividhaṃ daṇḍaṃ nidhāya nidahitvā oropayitvā samoropayitvā nikkhipitvā  paṭippassambhetvā hiṃsanatthaṃ agahetvāti sabbesu bhūtesu nidhāya daṇḍaṃ aviheṭhayaṃ aññatarampi tesanti ekamekampi sattaṃ pāṇinā vā leḍḍunā vā daṇḍena vā satthena vā anduyā vā rajjuyā vā aviheṭhayanto sabbepi satte pāṇinā vā leḍḍunā vā daṇḍena vā satthena vā anduyā vā rajjuyā vā aviheṭhayaṃ aviheṭhayanto aññatarampi tesaṃ na puttamiccheyya kuto sahāyanti nāti paṭikkhepo puttanti cattāro puttā atrajo putto khettajo dinnako antevāsiko putto sahāyanti sahāyo vuccati yena saha āgamanaṃ phāsu gamanaṃ phāsu ṭhānaṃ phāsu nisajjā phāsu ālapanaṃ phāsu sallapanaṃ phāsu samullapanaṃ phāsu na puttamiccheyya kuto sahāyanti puttampi na iccheyya na sādiyeyya na pattheyya na pihayeyya nābhijappeyya kuto mittaṃ vā sandiṭṭhaṃ vā sambhattaṃ vā sahāyaṃ vā iccheyya sādiyeyya pattheyya pihayeyya abhijappeyyāti na puttamiccheyya kuto sahāyaṃ eko care khaggavisāṇakappoti  so paccekasambuddho pabbajjāsaṅkhātena eko adutiyaṭṭhena eko taṇhāya pahānaṭṭhena eko ekantavītarāgoti eko ekantavītadosoti eko ekantavītamohoti eko ekantanikkilesoti eko ekāyanamaggaṃ gatoti eko eko anuttaraṃ paccekasambodhiṃ abhisambuddhoti eko
kathaṃ so paccekasambuddho pabbajjāsaṅkhātena eko so hi paccekasambuddho sabbaṃ gharāvāsapalibodhaṃ chinditvā puttadārapalibodhaṃ chinditvā ñātipalibodhaṃ mittāmaccapalibodhaṃ sannidhipalibodhaṃ chinditvā kesamassuṃ ohāretvā kāsāyāni vatthāni acchādetvā agārasmā nikkhamma anagāriyaṃ pabbajitvā akiñcanabhāvaṃ upagantvā ekova carati viharati iriyati vattati pāleti yapeti yāpetīti evaṃ so paccekasambuddho pabbajjāsaṅkhātena eko
kathaṃ  so paccekasambuddho adutiyaṭṭhena eko so evaṃ pabbajito samāno eko araññavanapatthāni pantāni senāsanāni paṭisevati appasaddāni appanigghosāni vijanavātāni manussarāhasseyyakāni paṭisallānasāruppāni so eko tiṭṭhati eko gacchati eko nisīdati eko seyyaṃ kappeti eko gāmaṃ piṇḍāya pavisati eko paṭikkamati eko raho  nisīdati eko caṅkamati eko carati viharati iriyati vattati pāleti yapeti yāpetīti evaṃ so adutiyaṭṭhena eko
kathaṃ so paccekasambuddho taṇhāya pahānaṭṭhena eko so eko adutiyo appamatto ātāpī pahitatto viharanto mahāpadhānaṃ padahanto māraṃ sasenakaṃ namuciṃ kaṇhaṃ pamattabandhuṃ vidhametvā ca taṇhājāliniṃ visaritaṃ visattikaṃ pajahi vinodesi byantiṃ akāsi anabhāvaṃ gamesi
taṇhādutiyo puriso dīghamaddhāna saṃsaraṃ
itthabhāvaññathābhāvaṃ saṃsāraṃ nātivattati
etamādīnavaṃ ñatvā taṇhaṃ dukkhassa sambhavaṃ
vītataṇho anādāno sato bhikkhu paribbajeti  
evaṃ so paccekasambuddho taṇhāya pahānaṭṭhena eko
kathaṃ so paccekasambuddho ekantavītarāgoti eko rāgassa pahīnattā ekantavītarāgoti eko dosassa pahīnattā ekantavītadosoti eko mohassa pahīnattā ekantavītamohoti eko kilesānaṃ pahīnattā ekantanikkilesoti eko evaṃ so paccekasambuddho ekantavītarāgoti eko
kathaṃ so paccekasambuddho ekāyanamaggaṃ gatoti  eko ekāyanamaggo vuccati cattāro satipaṭṭhānā cattāro sammappadhānā cattāro iddhipādā pañcindriyāni pañca balāni satta bojjhaṅgā ariyo aṭṭhaṅgiko maggo
ekāyanaṃ  jātikhayantadassī maggaṃ pajānāti hitānukampī
etena maggena tariṃsu pubbe tarissanti ye ca taranti oghanti  
evaṃ so ekāyanamaggaṃ gatoti eko
kathaṃ so paccekasambuddho eko anuttaraṃ paccekasambodhiṃ abhisambuddhoti eko bodhi vuccati catūsu maggesu ñāṇaṃ  paññā paññindriyaṃ paññābalaṃ  dhammavicayasambojjhaṅgo vīmaṃsā vipassanā sammādiṭṭhi so paccekasambuddho tena paccekabodhiñāṇena sabbe saṅkhārā aniccāti bujjhi sabbe saṅkhārā dukkhāti bujjhi sabbe dhammā anattāti bujjhi avijjāpaccayā saṅkhārāti bujjhi saṅkhārapaccayā viññāṇanti bujjhi viññāṇapaccayā nāmarūpanti bujjhi nāmarūpapaccayā saḷāyatananti bujjhi saḷāyatanapaccayā phassoti bujjhi phassapaccayā vedanāti bujjhi vedanāpaccayā taṇhāti bujjhi taṇhāpaccayā upādānanti bujjhi upādānapaccayā bhavoti bujjhi bhavapaccayā jātīti bujjhi jātipaccayā jarāmaraṇanti bujjhi avijjānirodhā saṅkhāranirodhoti bujjhi saṅkhāranirodhā viññāṇanirodhoti bujjhi bhavanirodhā jātinirodhoti bujjhi jātinirodhā jarāmaraṇanirodhoti bujjhi idaṃ dukkhanti bujjhi ayaṃ dukkhasamudayoti bujjhi ayaṃ dukkhanirodhoti bujjhi ayaṃ dukkhanirodhagāminipaṭipadāti bujjhi ime āsavāti bujjhi ayaṃ āsavasamudayoti bujjhi paṭipadāti bujjhi ime dhammā abhiññeyyāti bujjhi ime dhammā pahātabbāti bujjhi ime dhammā sacchikātabbāti bujjhi ime dhammā bhāvetabbāti bujjhi channaṃ phassāyatanānaṃ samudayañca atthaṅgamañca assādañca ādīnavañca nissaraṇañca bujjhi pañcannaṃ upādānakkhandhānaṃ samudayañca nissaraṇañca bujjhi catunnaṃ mahābhūtānaṃ samudayañca atthaṅgamañca assādañca ādīnavañca nissaraṇañca bujjhi yaṃ kiñci samudayadhammaṃ sabbaṃ taṃ nirodhadhammanti  bujjhi
atha vā yaṃ bujjhitabbaṃ anubujjhitabbaṃ paṭibujjhitabbaṃ sambujjhitabbaṃ adhigantabbaṃ phassitabbaṃ sacchikātabbaṃ sabbaṃ taṃ tena paccekabodhiñāṇena bujjhi anubujjhi paṭibujjhi sambujjhi  adhigañchi phassesi sacchākāsīti evaṃ so paccekasambuddho eko anuttaraṃ paccekasambodhiṃ abhisambuddhoti eko
careti aṭṭha cariyāyo   iriyāpathacariyā āyatanacariyā saticariyā samādhicariyā ñāṇacariyā maggacariyā patticariyā lokatthacariyā iriyāpathacariyāti catūsu iriyāpathesu āyatanacariyāti chasu ajjhattikabāhiresu āyatanesu saticariyāti catūsu satipaṭṭhānesu samādhicariyāti catūsu jhānesu ñāṇacariyāti catūsu ariyasaccesu maggacariyāti catūsu ariyamaggesu patticariyāti catūsu  sāmaññaphalesu lokatthacariyāti tathāgatesu arahantesu sammāsambuddhesu padesato paccekasambuddhesu padesato sāvakesu
iriyāpathacariyā ca paṇidhisampannānaṃ āyatanacariyā ca indriyesu guttadvārānaṃ saticariyā ca appamādavihārīnaṃ samādhicariyā ca adhicittamanuyuttānaṃ ñāṇacariyā ca buddhisampannānaṃ maggacariyā ca sammāpaṭipannānaṃ patticariyā ca adhigataphalānaṃ lokatthacariyā ca tathāgatānaṃ arahantānaṃ sammāsambuddhānaṃ padesato paccekasambuddhānaṃ padesato sāvakānaṃ imā aṭṭha cariyāyo
aparāpi aṭṭha cariyāyo  adhimuccanto saddhāya carati paggaṇhanto vīriyena carati upaṭṭhapento satiyā carati avikkhepaṃ karonto samādhinā carati pajānanto paññāya carati vijānanto viññāṇacariyāya carati evaṃ paṭipannassa kusalā dhammā āyatananti āyatanacariyāya carati evaṃ paṭipanno visesamadhigacchatīti visesacariyāya carati imā aṭṭha cariyāyo
aparāpi aṭṭha cariyāyo  dassanacariyā ca sammādiṭṭhiyā abhiniropanacariyā ca sammāsaṅkappassa pariggahacariyā ca sammāvācāya samuṭṭhānacariyā ca sammākammantassa vodānacariyā ca sammāājīvassa paggahacariyā ca sammāvāyāmassa upaṭṭhānacariyā ca sammāsatiyā avikkhepacariyā ca sammāsamādhissa imā aṭṭha cariyāyo
khaggavisāṇakappoti yathā khaggassa nāma visāṇaṃ ekameva hoti adutiyaṃ evameva so paccekasambuddho takkappo tassadiso tappaṭibhāgo yathā atiloṇaṃ vuccati loṇakappo atitittakaṃ  vuccati tittakappo atimadhuraṃ vuccati madhurakappo atiuṇhaṃ vuccati aggikappo atisītaṃ vuccati himakappo mahāudakakkhandho  vuccati samuddakappo mahābhiññābalappatto sāvako vuccati satthukappoti evameva so paccekasambuddho khaggavisāṇakappo khaggavisāṇasadiso khaggavisāṇapaṭibhāgo eko adutiyo muttabandhano sammā loke carati viharati iriyati vattati pāleti yapeti yāpetīti eko care khaggavisāṇakappo tenāhu paccekasambuddhā 
sabbesu  bhūtesu nidhāya daṇḍaṃ aviheṭhayaṃ aññatarampi tesaṃ
na puttamiccheyya kuto sahāyaṃ eko care khaggavisāṇakappo
saṃsaggajātassa bhavanti snehā snehanvayaṃ dukkhamidaṃ pahoti
ādīnavaṃ snehajaṃ pekkhamāno eko care khaggavisāṇakappo
mitte suhajje anukampamāno hāpeti atthaṃ paṭibaddhacitto
etaṃ bhayaṃ santhave pekkhamāno eko care khaggavisāṇakappo
vaṃso visālova yathā visatto puttesu dāresu ca yā apekkhā
vaṃse kaḷīrova asajjamāno eko care khaggavisāṇakappo
migo araññamhi yathā abaddho yenicchakaṃ gacchati gocarāya
viññū naro seritaṃ pekkhamāno eko care khaggavisāṇakappo
āmantanā hoti sahāyamajjhe vāse ca ṭhāne gamane cārikāya
anabhijjhitaṃ seritaṃ pekkhamāno eko care khaggavisāṇakappo
khiḍḍā ratī hoti sahāyamajjhe puttesu pemaṃ vipulañca hoti
piyavippayogaṃ vijigucchamāno eko care khaggavisāṇakappo
cātuddiso  appaṭigho ca hoti santussamāno itarītarena
parissayānaṃ sahitā achambhī eko care khaggavisāṇakappo
dussaṅgahā  pabbajitāpi eke atho gahaṭṭhā gharamāvasantā
appossukko paraputtesu hutvā eko care khaggavisāṇakappo
oropayitvā gihibyañjanāni sañchinnapatto yathā koviḷāro
chetvāna vīro gihibandhanāni eko care khaggavisāṇakappo
sace labhetha nipakaṃ sahāyaṃ saddhiṃ caraṃ sādhuvihāridhīraṃ
abhibhuyya sabbāni parissayāni careyya tenattamano satīmā
no ce labhetha nipakaṃ sahāyaṃ saddhiṃ caraṃ sādhuvihāridhīraṃ
rājāva raṭṭhaṃ vijitaṃ pahāya eko care mātaṅgaraññeva nāgo
addhā pasaṃsāma sahāyasampadaṃ seṭṭhā samā sevitabbā sahāyā
ete aladdhā anavajjabhojī eko care khaggavisāṇakappo
disvā suvaṇṇassa pabhassarāni kammāraputtena suniṭṭhitāni
saṅghaṭṭamānāni duve bhujasmiṃ eko care khaggavisāṇakappo
evaṃ  dutīyena sahā mamassa vācābhilāpo abhisajjanā vā
etaṃ bhayaṃ āyatiṃ pekkhamāno eko care khaggavisāṇakappo
kāmā hi citrā madhurā manoramā virūparūpena mathenti cittaṃ
ādīnavaṃ kāmaguṇesu disvā eko care khaggavisāṇakappo
ītī  ca gaṇḍo ca upaddavo ca rogo ca sallañca bhayañca metaṃ
etaṃ bhayaṃ kāmaguṇesu disvā eko care khaggavisāṇakappo
sītañca uṇhañca khudaṃ pipāsaṃ vātātape ḍaṃsasarīsape ca
sabbānipetāni abhibbhavitvā eko care khaggavisāṇakappo
nāgova  yūthāni vivajjayitvā sañjātakhandho padumī uḷāro
yathābhirantaṃ viharaṃ araññe eko care khaggavisāṇakappo
aṭṭhānataṃ saṅgaṇikāratassa yaṃ phassaye sāmayikaṃ vimuttiṃ
ādiccabandhussa vaco nisamma eko care khaggavisāṇakappo
diṭṭhīvisūkāni upātivatto patto niyāmaṃ paṭiladdhamaggo
uppannañāṇomhi anaññaneyyo eko care khaggavisāṇakappo
nillolupo  nikkuho nippipāso nimmakkha niddhantakasāvamoho
nirāsayo sabbaloke bhavitvā eko care khaggavisāṇakappo
pāpaṃ sahāyaṃ parivajjayetha anatthadassiṃ visame niviṭṭhaṃ
sayaṃ na seve pasutaṃ pamattaṃ eko care khaggavisāṇakappo
bahussutaṃ dhammadharaṃ bhajetha mittaṃ uḷāraṃ paṭibhānavantaṃ
aññāya atthāni vineyya kaṅkhaṃ eko care khaggavisāṇakappo
khiḍḍaṃ ratiṃ kāmasukhañca loke analaṅkaritvā anapekkhamāno
vibhūsaṭṭhānā virato saccavādī eko care khaggavisāṇakappo
puttañca  dāraṃ pitarañca mātaraṃ dhanāni dhaññāni ca bandhavāni
hitvāna kāmāni yathodhikāni eko care khaggavisāṇakappo
saṅgo eso parittamettha sokhyaṃ appassādo dukkhamevettha bhiyyo
gaḷo eso iti ñatvā matimā eko care khaggavisāṇakappo
sandālayitvāna saṃyojanāni jālaṃva bhetvā salilambucārī
aggīva daḍḍhaṃ anivattamāno eko care khaggavisāṇakappo
okkhittacakkhū  na ca pādalolo guttindriyo rakkhitamānasāno
anavassuto apariḍayhamāno eko care khaggavisāṇakappo
ohārayitvā gihibyañjanāni sañchannapatto yathā pārichatto
kāsāyavattho abhinikkhamitvā eko care khaggavisāṇakappo
rasesu gedhaṃ akaraṃ alolo anaññaposī sapadānacārī
kule kule appaṭibaddhacitto eko care khaggavisāṇakappo
pahāya pañcāvaraṇāni cetaso upakkilese byapanujja sabbe
anissito chejja sinehadosaṃ eko care khaggavisāṇakappo
vipiṭṭhikatvāna sukhañca dukkhaṃ pubbeva somanassadomanassaṃ
laddhānupekkhaṃ samathaṃ visuddhaṃ eko care khaggavisāṇakappo
āraddhavīriyo paramatthapattiyā alīnacitto akusītavutti
daḷhanikkamo thāmabalūpapanno eko care khaggavisāṇakappo
paṭisallānaṃ  jhānamariñcamāno dhammesu niccaṃ anudhammacārī
ādīnavaṃ sammasitā bhavesu eko care khaggavisāṇakappo
taṇhakkhayaṃ  patthayamappamatto aneḷamūgo sutavā satīmā
saṅkhātadhammo niyato padhānavā eko care khaggavisāṇakappo
sīhova saddesu asantasanto vātova jālamhi asajjamāno
padumaṃva toyena alimpamāno eko care khaggavisāṇakappo
sīho yathā dāṭhabalī pasayha rājā migānaṃ abhibhuyya cārī
sevetha pantāni senāsanāni eko care khaggavisāṇakappo
mettaṃ  upekkhaṃ karuṇaṃ vimuttiṃ āsevamāno muditañca kāle
sabbena lokena avirujjhamāno eko care khaggavisāṇakappo
rāgañca dosañca pahāya mohaṃ sandālayitvāna saṃyojanāni
asantasaṃ jīvitasaṅkhayamhi eko care khaggavisāṇakappo
bhajanti sevanti ca kāraṇatthā nikkāraṇā dullabhā ajja mittā
attatthapaññā asucīmanussā eko care khaggavisāṇakappoti
tattha sabbesu bhūtesūti khaggavisāṇapaccekabuddhāpadānasuttaṃ kā uppatti sabbasuttānaṃ catubbidhā uppatti  attajjhāsayato parajjhāsayato aṭṭhuppattito pucchāvasitoti tattha khaggavisāṇasuttassa avisesena pucchāvasito uppatti visesena pana yasmā ettha kāci gāthā tena  tena paccekabuddhena puṭṭhena vuttā kāci apuṭṭhena attanā adhigatamagganayānurūpaṃ  udānaṃyeva udānentena tasmā kāyaci gāthāya pucchāvasito kāyaci attajjhāsayato uppatti tattha yā ayaṃ avisesena pucchāvasito uppatti sā ādito pabhuti evaṃ veditabbā 
ekaṃ samayaṃ bhagavā sāvatthiyaṃ viharati atha kho āyasmato ānandassa rahogatassa paṭisallīnassa evaṃ cetaso parivitakko udapādi  buddhānaṃ patthanā ca abhinīhāro ca dissati tathā sāvakānaṃ paccekabuddhānaṃ na dissati yaṃnūnāhaṃ bhagavantaṃ upasaṅkamitvā puccheyyanti so paṭisallānā vuṭṭhito bhagavantaṃ upasaṅkamitvā yathākkamena etamatthaṃ pucchi athassa bhagavā pubbayogāvacarasuttaṃ abhāsi 
pañcime ānanda ānisaṃsā pubbayogāvacare diṭṭheva dhamme paṭikacceva aññaṃ ārādheti no ce diṭṭheva dhamme paṭikacceva aññaṃ ārādheti atha maraṇakāle aññaṃ ārādheti atha devaputto samāno aññaṃ ārādheti atha buddhānaṃ sammukhībhāve khippābhiñño hoti atha pacchime kāle paccekasambuddho hotīti
evaṃ vatvā puna āha 
paccekasambuddhā  nāma ānanda abhinīhārasampannā pubbayogāvacarā honti tasmā paccekabuddhabuddhasāvakānaṃ sabbesaṃ patthanā ca abhinīhāro ca icchitabboti
so āha  buddhānaṃ bhante patthanā kīva ciraṃ vaṭṭatīti buddhānaṃ ānanda heṭṭhimaparicchedena cattāri asaṅkhyeyyāni kappasatasahassañca majjhimaparicchedena aṭṭha asaṅkhyeyyāni kappasatasahassañca uparimaparicchedena soḷasa asaṅkhyeyyāni kappasatasahassañca ete ca bhedā paññādhikasaddhādhikavīriyādhikānaṃ vasena ñātabbā paññādhikānañhi saddhā mandā hoti paññā tikkhā saddhādhikānaṃ paññā majjhimā hoti saddhā tikkhā vīriyādhikānaṃ saddhā paññā mandā hoti vīriyaṃ tikkhanti appatvā pana cattāri asaṅkhyeyyāni kappasatasahassañca divase divase vessantaradānasadisaṃ dānaṃ dentopi tadanurūpe sīlādipāramidhamme ācinantopi antarā  buddho bhavissatīti netaṃ ṭhānaṃ vijjati kasmā ñāṇaṃ gabbhaṃ na gaṇhāti vepullaṃ nāpajjati paripākaṃ na gacchatīti yathā nāma timāsacatumāsapañcamāsaccayena nipphajjanakaṃ sassaṃ taṃ taṃ kālaṃ appatvā divase divase satakkhattuṃ sahassakkhattuṃ keḷāyantopi udakena siñcantopi antarā pakkhena vā māsena vā nipphādessatīti netaṃ ṭhānaṃ vijjati kasmā sassaṃ gabbhaṃ na gaṇhāti vepullaṃ nāpajjati paripākaṃ na gacchatīti evamevaṃ appatvā cattāri asaṅkhyeyyāni kappasatasahassañca antarā buddho bhavissatīti netaṃ ṭhānaṃ vijjati tasmā yathāvuttameva  kālaṃ pāramipūraṇaṃ kātabbaṃ ñāṇaparipākatthāya ettakenāpi ca kālena buddhattaṃ patthayato abhinīhārakaraṇe aṭṭha sampattiyo icchitabbā ayañhi 
manussattaṃ liṅgasampatti hetu satthāradassanaṃ
pabbajjā guṇasampatti adhikāro ca chandatā
aṭṭhadhammasamodhānā abhinīhāro samijjhati 
abhinīhāroti mūlapaṇidhānassetaṃ adhivacanaṃ tattha manussattanti manussajāti aññatra hi manussajātiyā avasesajātīsu devajātiyampi ṭhitassa paṇidhi na ijjhati tattha ṭhitena pana buddhattaṃ patthayantena dānādīni puññakammāni katvā manussattaṃyeva patthetabbaṃ tattha ṭhatvā paṇidhi kātabbo evañhi samijjhati liṅgasampattīti purisabhāvo mātugāmanapuṃsakaubhatobyañjanakānañhi manussajātiyaṃ ṭhitānampi paṇidhi na ijjhati tattha ṭhitena pana buddhattaṃ patthentena dānādīni puññakammāni katvā purisabhāvoyeva patthetabbo tattha ṭhatvā  paṇidhi kātabbo evañhi samijjhati hetūti arahattassa upanissayasampatti yo hi tasmiṃ attabhāve vāyamanto arahattaṃ pāpuṇituṃ samattho tassa paṇidhi samijjhati no itarassa yathā sumedhapaṇḍitassa so hi dīpaṅkarapādamūle pabbajitvā tenattabhāvena arahattaṃ pāpuṇituṃ samattho ahosi satthāradassananti buddhānaṃ sammukhādassanaṃ evañhi ijjhati no aññathā yathā sumedhapaṇḍitassa so hi dīpaṅkaraṃ sammukhā disvā paṇidhiṃ akāsi pabbajjāti anagāriyabhāvo so ca kho sāsane vā kammavādikiriyavāditāpasaparibbājakanikāye vā vaṭṭati yathā sumedhapaṇḍitassa so hi sumedho nāma tāpaso hutvā paṇidhiṃ akāsi guṇasampattīti jhānādiguṇapaṭilābho  pabbajitassapi hi guṇasampannasseva ijjhati no itarassa yathā sumedhapaṇḍitassa so hi pañcābhiñño ca aṭṭhasamāpattilābhī ca hutvā paṇidhesi adhikāroti adhikakāro pariccāgoti attho jīvitādipariccāgañhi katvā paṇidahatoyeva ijjhati no itarassa yathā sumedhapaṇḍitassa so hi 
akkamitvāna maṃ buddho saha sissehi gacchatu
mā naṃ kalale akkamittha hitāya me bhavissatīti 
evaṃ  attapariccāgaṃ katvā paṇidhesi chandatāti kattukamyatā sā yassa balavatī hoti tassa ijjhati paṇidhi sā ca sace koci vadeyya ko cattāri asaṅkhyeyyāni kappasatasahassañca niraye paccitvā buddhattaṃ icchatīti taṃ sutvā yo ahanti vattuṃ ussahati tassa balavatīti veditabbā tathā yadi koci vadeyya ko sakalacakkavāḷaṃ vītaccikānaṃ aṅgārānaṃ pūraṃ akkamitvā buddhattaṃ icchati ko sakalacakkavāḷaṃ sattisūlehi ākiṇṇaṃ akkamanto atikkamitvā buddhattaṃ icchati ko sakalacakkavāḷaṃ samatittikaṃ udakapuṇṇaṃ uttaritvā buddhattaṃ icchati ko sakalacakkavāḷaṃ nirantaraṃ veḷugumbasañchannaṃ maddanto atikkamitvā buddhattaṃ icchatīti taṃ sutvā yo ahanti vattuṃ ussahati tassa balavatīti veditabbā evarūpena ca kattukamyatāchandena samannāgato sumedhapaṇḍito paṇidhesīti
evaṃ samiddhābhinīhāro ca bodhisatto imāni aṭṭhārasa abhabbaṭṭhānāni na upeti so hi tato pabhuti na jaccandho hoti na jaccapadhiro na ummattako na eḷamugo na pīṭhasappi  na milakkhesu uppajjati na dāsiyā kucchimhi nibbattati na niyatamicchādiṭṭhiko hoti nāssa liṅgaṃ parivattati na pañcānantariyakammāni karoti na kuṭṭhī hoti na tiracchānayoniyaṃ vaṭṭakato pacchimattabhāvo hatthito adhikattabhāvo hoti na khuppipāsikanijjhāmataṇhikapetesu uppajjati na kālakañcikāsuresu na avīciniraye na lokantarikesu uppajjati kāmāvacaresu pana na māro hoti rūpāvacaresu na asaññībhave na suddhāvāsesu uppajjati na arūpabhavesu na aññaṃ cakkavāḷaṃ saṅkamati
yā  cimā ussāho ca ummaṅgo ca avatthānañca hitacariyā cāti catasso buddhabhūmiyo tāhi samannāgato hoti tattha 
ussāho vīriyaṃ vuttaṃ ummaṅgo paññā pavuccati
avatthānaṃ adhiṭṭhānaṃ hitacariyā mettābhāvanāti 
veditabbā ye ca ime nekkhammajjhāsayo pavivekajjhāsayo alobhajjhāsayo adosajjhāsayo amohajjhāsayo nissaraṇajjhāsayoti cha ajjhāsayā bodhiparipākāya saṃvattanti yehi samannāgatattā nekkhammajjhāsayā  ca bodhisattā kāmesu dosadassāvino pavivekajjhāsayā ca bodhisattā saṅgaṇikāya dosadassāvino alobhajjhāsayā ca bodhisattā lobhe dosadassāvino adosajjhāsayā ca bodhisattā dose dosadassāvino amohajjhāsayā ca bodhisattā mohe dosadassāvino nissaraṇajjhāsayā ca bodhisattā sabbabhavesu dosadassāvinoti vuccanti tehi ca samannāgato hoti
paccekabuddhānaṃ pana kīva ciraṃ patthanā vaṭṭatīti paccekabuddhānaṃ dve asaṅkhyeyyāni kappasatasahassañca tato oraṃ na sakkā pubbe vuttanayenevettha kāraṇaṃ veditabbaṃ ettakenāpi ca kālena paccekabuddhattaṃ patthayato abhinīhārakaraṇe pañca sampattiyo icchitabbā tesañhi 
manussattaṃ liṅgasampatti vigatāsavadassanaṃ
adhikāro ca chandatā ete abhinīhārakāraṇā
tattha vigatāsavadassananti buddhapaccekabuddhabuddhasāvakānaṃ yassa kassaci dassananti attho sesaṃ vuttanayameva
atha sāvakānaṃ patthanā kittakaṃ vaṭṭatīti dvinnaṃ aggasāvakānaṃ ekaṃ asaṅkhyeyyaṃ kappasatasahassañca asītimahāsāvakānaṃ kappasatasahassameva tathā buddhassa mātāpitūnaṃ upaṭṭhākassa puttassa cāti tato oraṃ na sakkā tattha kāraṇaṃ vuttanayameva imesaṃ pana sabbesampi adhikāro ca chandatāti dvaṅgasamannāgatoyeva abhinīhāro hoti
evaṃ imāya patthanāya iminā ca abhinīhārena yathāvuttappabhedaṃ kālaṃ pāramiyo pūretvā buddhā loke uppajjantā khattiyakule vā brāhmaṇakule vā uppajjanti paccekabuddhā khattiyabrāhmaṇagahapatikulānaṃ aññatarasmiṃ aggasāvakā  pana buddhā viya khattiyabrāhmaṇakulesveva sabbabuddhā saṃvaṭṭamāne kappe na uppajjanti vivaṭṭamāne kappe uppajjanti tathā paccekabuddhā te pana buddhānaṃ uppajjanakāle na uppajjanti buddhā sayañca bujjhanti pare ca bodhenti paccekabuddhā sayameva bujjhanti na pare bodhenti attharasameva paṭivijjhanti na dhammarasaṃ na hi te lokuttaradhammaṃ paññattiṃ āropetvā desetuṃ sakkonti mūgena diṭṭhasupino viya vanacarakena nagare sāyitabyañjanaraso viya ca nesaṃ dhammābhisamayo  hoti sabbaṃ iddhisamāpattipaṭisambhidāpabhedaṃ pāpuṇanti guṇavisiṭṭhatāya buddhānaṃ heṭṭhā sāvakānaṃ upari honti na aññe pabbājetvā ābhisamācārikaṃ sikkhāpenti cittasallekho kātabbo vosānaṃ nāpajjitabbanti iminā uddesena uposathaṃ karonti ajja uposathoti vacanamattena vā uposathaṃ karontā ca gandhamādane mañjūsakarukkhamūle ratanamāḷe sannipatitvā karontīti evaṃ bhagavā āyasmato ānandassa paccekabuddhānaṃ sabbākāraparipūraṃ patthanañca abhinīhārañca kathetvā idāni imāya patthanāya iminā ca abhinīhārena samudāgate te te paccekabuddhe kathetuṃ sabbesu bhūtesu nidhāya daṇḍantiādinā nayena imaṃ khaggavisāṇasuttaṃ abhāsi ayaṃ tāva avisesena pucchāvasito khaggavisāṇasuttassa uppatti
idāni visesena vattabbā tattha imissā tāva gāthāya evaṃ uppatti veditabbā  ayaṃ kira paccekabuddho paccekabodhisattabhūmiṃ ogāhanto dve asaṅkhyeyyāni kappasatasahassañca pāramiyo pūretvā kassapassa bhagavato sāsane pabbajitvā āraññiko hutvā gatapaccāgatavattaṃ pūrento samaṇadhammaṃ akāsi etaṃ kira vattaṃ aparipūretvā paccekabodhiṃ pāpuṇanto nāma natthi  kiṃ panetaṃ gatapaccāgatavattaṃ nāma haraṇapaccāharaṇanti taṃ yathā vibhūtaṃ hoti tathā kathessāma
idha ekacco bhikkhu harati na paccāharati ekacco paccāharati na harati ekacco neva harati na paccāharati ekacco harati ca paccāharati ca tattha yo bhikkhu pageva vuṭṭhāya cetiyaṅgaṇabodhiyaṅgaṇavattaṃ katvā bodhirukkhe udakaṃ āsiñcitvā pānīyaghaṭaṃ pūretvā pānīyamāḷe ṭhapetvā ācariyavattaṃ upajjhāyavattaṃ katvā dveasīti khandhakavattāni ca cuddasa mahāvattāni samādāya vattati so sarīraparikammaṃ katvā senāsanaṃ pavisitvā yāva bhikkhācāravelā tāva vivittāsane vītināmetvā velaṃ  ñatvā nivāsetvā kāyabandhanaṃ bandhitvā uttarāsaṅgaṃ katvā saṅghāṭiṃ khandhe karitvā pattaṃ aṃse ālaggetvā kammaṭṭhānaṃ manasi karonto cetiyaṅgaṇaṃ gantvā cetiyañca bodhiñca vanditvā gāmasamīpe cīvaraṃ pārupitvā pattaṃ ādāya gāmaṃ piṇḍāya  pavisati evaṃ paviṭṭho ca lābhī bhikkhu puññavā upāsakehi sakkato garukato upaṭṭhākakule vā paṭikkamanasālāyaṃ vā paṭikkamitvā upāsakehi taṃ taṃ pañhaṃ pucchiyamāno tesaṃ pañhavissajjanena dhammadesanāvikkhepena ca taṃ manasikāraṃ chaḍḍetvā nikkhamati vihāraṃ āgatopi bhikkhūhi pañhaṃ puṭṭho katheti dhammaṃ bhaṇati taṃ taṃ byāpārañca āpajjati pacchābhattampi purimayāmampi majjhimayāmampi evaṃ bhikkhūhi saddhiṃ papañcetvā kāyaduṭṭhullābhibhūto pacchimayāmepi sayati neva kammaṭṭhānaṃ manasi karoti ayaṃ vuccati harati na paccāharatīti
yo pana byādhibahulo hoti bhuttāhāro paccūsasamaye na sammā pariṇamati pageva vuṭṭhāya yathāvuttaṃ vattaṃ kātuṃ na sakkoti kammaṭṭhānaṃ vā manasi kātuṃ aññadatthu yāguṃ vā khajjakaṃ vā bhesajjaṃ vā bhattaṃ vā patthayamāno kālasseva pattacīvaramādāya gāmaṃ pavisati tattha yāguṃ vā khajjakaṃ vā bhesajjaṃ vā bhattaṃ vā laddhā pattaṃ nīharitvā bhattakiccaṃ niṭṭhāpetvā paññattāsane nisinno kammaṭṭhānaṃ manasi karitvā visesaṃ patvā vā apatvā vā vihāraṃ āgantvā teneva manasikārena viharati ayaṃ vuccati paccāharati na haratīti edisā hi bhikkhū yāguṃ pivitvā vipassanaṃ vaḍḍhetvā buddhasāsane arahattaṃ pattā gaṇanapathaṃ vītivattā sīhaḷadīpeyeva tesu tesu gāmesu āsanasālāyaṃ taṃ āsanaṃ natthi yattha bhikkhū nisinnā yāguṃ pivitvā arahattaṃ appattā
yo pana pamādavihārī hoti nikkhittadhuro sabbavattāni bhinditvā pañcavidhacetokhilavinibandhanabaddhacitto  viharanto kammaṭṭhānamanasikāramananuyutto gāmaṃ piṇḍāya pavisitvā gihīhi saddhiṃ kathāpapañcena papañcito tucchakova nikkhamati ayaṃ vuccati neva harati na paccāharatīti
yo pana pageva vuṭṭhāya purimanayeneva sabbavattāni paripūretvā yāva bhikkhācāravelā tāva pallaṅkaṃ ābhujitvā kammaṭṭhānaṃ manasi karoti kammaṭṭhānaṃ nāma duvidhaṃ  sabbatthakañca pārihāriyañca tattha sabbatthakaṃ nāma mettā ca maraṇānussati ca tañhi sabbattha atthayitabbaṃ icchitabbanti sabbatthakanti vuccati mettā nāma āvāsādīsu sabbattha icchitabbā āvāsesu  hi mettāvihārī bhikkhu sabrahmacārīnaṃ piyo hoti manāpo tena phāsu  asaṅghaṭṭho viharati devatāsu mettāvihārī devatāhi rakkhitagopito sukhaṃ viharati rājarājamahāmattādīsu mettāvihārī tehi mamāyito sukhaṃ viharati gāmanigamādīsu mettāvihārī sabbattha bhikkhācariyādīsu manussehi sakkato garukato sukhaṃ viharati maraṇānussatibhāvanāya jīvitanikantiṃ pahāya appamatto viharati
yaṃ pana sadā pariharitabbaṃ cariyānukūlena gahitaṃ taṃ dasāsubhakasiṇānussatīsu aññataraṃ catudhātuvavatthānameva vā taṃ sadā pariharitabbato rakkhitabbato bhāvetabbato ca pārihāriyanti vuccati mūlakammaṭṭhānantipi tadeva atthakāmā hi kulaputtā sāsane pabbajitvā dasapi vīsampi tiṃsampi cattālīsampi paññāsampi satampi ekato vasantā katikavattaṃ katvā viharanti  āvuso tumhe na iṇaṭṭā na bhayaṭṭā na jīvikāpakatā pabbajitā dukkhā muccitukāmā panettha pabbajitā tasmā gamane uppannakilese gamaneyeva niggaṇhatha ṭhāne nisajjāya sayane uppannakilese sayaneyeva niggaṇhathāti
te evaṃ katikavattaṃ katvā bhikkhācāraṃ gacchantā aḍḍhausabhausabhaaḍḍhagāvutagāvutantaresu pāsāṇā honti tāya saññāya kammaṭṭhānaṃ manasikarontāva gacchanti sace kassaci gamane kileso uppajjati so tattheva naṃ niggaṇhāti tathā asakkonto tiṭṭhati athassa pacchato āgacchantopi tiṭṭhati so ayaṃ bhikkhu tuyhaṃ uppannaṃ vitakkaṃ jānāti ananucchavikaṃ te etanti attānaṃ paṭicodetvā vipassanaṃ vaḍḍhetvā tattheva ariyabhūmiṃ okkamati tathā asakkonto nisīdati athassa pacchato āgacchantopi nisīdatīti soyeva nayo ariyabhūmiṃ okkamituṃ asakkontopi taṃ kilesaṃ vikkhambhetvā kammaṭṭhānaṃ manasikarontova gacchati  na kammaṭṭhānavippayuttena cittena pādaṃ uddharati uddharati ce paṭinivattitvā purimapadeseyeva tiṭṭhati ālindakavāsī mahāphussadevatthero viya
so kira ekūnavīsativassāni gatapaccāgatavattaṃ pūrento evaṃ vihāsi manussāpi sudaṃ antarāmagge kasantā ca vapantā ca maddantā ca kammāni karontā ca theraṃ tathā gacchantaṃ disvā ayaṃ thero punappunaṃ nivattitvā  gacchati kiṃ nu kho maggamūḷho udāhu kiñci pamuṭṭhoti samullapanti so taṃ anādiyitvā  kammaṭṭhānayuttena citteneva samaṇadhammaṃ karonto vīsativassabbhantare arahattaṃ pāpuṇi arahattapattadivaseyevassa caṅkamanakoṭiyaṃ adhivatthā devatā aṅgulīhi dīpaṃ ujjāletvā aṭṭhāsi cattāropi mahārājāno sakko ca devānamindo brahmā ca sahampati upaṭṭhānaṃ āgamiṃsu tañca obhāsaṃ disvā vanavāsī mahātissatthero taṃ dutiyadivase pucchi  rattibhāge āyasmato santike obhāso ahosi kiṃ soti thero vikkhepaṃ karonto obhāso nāma dīpobhāsopi hoti maṇiobhāsopīti evamādimāha so paṭicchādetha tumheti nibaddho āmāti paṭijānitvā ārocesi
kāḷavallimaṇḍapavāsī mahānāgatthero viya ca sopi kira gatapaccāgatavattaṃ pūrento paṭhamaṃ tāva bhagavato mahāpadhānaṃ pūjessāmīti satta vassāni ṭhānacaṅkamameva adhiṭṭhāsi puna soḷasa vassāni gatapaccāgatavattaṃ pūretvā arahattaṃ pāpuṇi evaṃ kammaṭṭhānamanuyuttacitteneva pādaṃ uddharanto vippayuttena cittena uddhaṭe paṭinivattanto gāmasamīpaṃ gantvā gāvī nu kho pabbajito nu khoti āsaṅkanīyappadese ṭhatvā saṅghāṭiṃ pārupitvā pattaṃ gahetvā gāmadvāraṃ patvā kacchakantarato udakaṃ gahetvā gaṇḍūsaṃ katvā gāmaṃ pavisati bhikkhaṃ vā dātuṃ vandituṃ vā upagate manusse dīghāyukā hothāti vacanamattenāpi mā me kammaṭṭhānavikkhepo ahosīti sace pana naṃ ajja bhante kiṃ sattamī udāhu aṭṭhamīti divasaṃ pucchanti udakaṃ gilitvā āroceti sace divasapucchakā na honti nikkhamanavelāyaṃ gāmadvāre niṭṭhubhitvāva yāti
sīhaḷadīpe kalambatitthavihāre vassūpagatā paññāsa bhikkhū viya ca te kira vassūpanāyikauposathadivase katikavattaṃ akaṃsu  arahattaṃ appatvā na aññamaññaṃ ālapissāmāti gāmañca piṇḍāya pavisantā gāmadvāre udakagaṇḍūsaṃ katvā pavisiṃsu divase pucchite udakaṃ gilitvā ārocesuṃ apucchite gāmadvāre niṭṭhubhitvā vihāraṃ āgamaṃsu tattha manussā niṭṭhubhanaṭṭhānaṃ disvā jāniṃsu  ajja eko āgato ajja dveti  evañca cintesuṃ  kiṃ nu kho ete amheheva saddhiṃ na sallapanti  udāhu aññamaññampi yadi aññamaññampi na sallapanti addhā vivādajātā bhavissanti handa nesaṃ aññamaññaṃ khamāpessāmāti sabbe vihāraṃ agamaṃsu tattha paññāsāya bhikkhūsu vassaṃ upagatesu dve bhikkhū ekokāse nāddasaṃsu tato tesu yo cakkhumā puriso so evamāha  na bho kalahakārakānaṃ  vasanokāso īdiso hoti susammaṭṭhaṃ cetiyaṅgaṇaṃ bodhiyaṅgaṇaṃ sunikkhittā sammajjaniyo sūpaṭṭhapitaṃ pānīyaparibhojanīyanti te tato nivattā tepi bhikkhū antovasseyeva vipassanaṃ vaḍḍhetvā arahattaṃ patvā mahāpavāraṇāya visuddhipavāraṇaṃ pavāresuṃ
evaṃ kāḷavallimaṇḍapavāsī mahānāgatthero viya kalambatitthavihāre vassūpagatā bhikkhū viya ca kammaṭṭhānayutteneva cittena pādaṃ uddharanto gāmasamīpaṃ gantvā udakagaṇḍūsaṃ katvā vīthiyo sallakkhetvā yattha surāsoṇḍadhuttādayo kalahakārakā caṇḍahatthiassādayo vā natthi taṃ vīthiṃ paṭipajjati tattha ca piṇḍāya caranto na turitaturito javena gacchati javanapiṇḍapātikadhutaṅgaṃ nāma natthi visamabhūmibhāgappattaṃ pana udakabharitasakaṭamiva niccalo hutvā gacchati anugharaṃ paviṭṭho ca dātukāmaṃ vā adātukāmaṃ vā sallakkhetuṃ tadanurūpaṃ kālaṃ āgamento bhikkhaṃ gahetvā patirūpe okāse nisīditvā kammaṭṭhānaṃ manasikaronto āhāre paṭikkūlasaññaṃ upaṭṭhapetvā akkhabbhañjanavaṇālepanaputtamaṃsūpamāvasena paccavekkhanto aṭṭhaṅgasamannāgataṃ āhāraṃ āhāreti neva davāya na madāya bhuttāvī ca udakakiccaṃ katvā muhuttaṃ bhattakilamathaṃ vinodetvā yathā purebhattaṃ evaṃ pacchābhattaṃ purimayāmaṃ pacchimayāmañca kammaṭṭhānaṃ manasi karoti ayaṃ vuccati harati ca paccāharati cāti evametaṃ haraṇapaccāharaṇaṃ gatapaccāgatavattanti vuccati
etaṃ pūrento yadi upanissayasampanno hoti paṭhamavaye eva arahattaṃ pāpuṇāti no ce paṭhamavaye pāpuṇāti atha majjhimavaye pāpuṇāti no ce majjhimavaye pāpuṇāti atha maraṇasamaye pāpuṇāti no ce maraṇasamaye pāpuṇāti atha devaputto hutvā pāpuṇāti no ce devaputto hutvā pāpuṇāti atha paccekasambuddho hutvā parinibbāti no ce paccekasambuddho hutvā parinibbāti atha buddhānaṃ sammukhībhāve  khippābhiñño hoti seyyathāpi thero bāhiyo mahāpañño vā hoti seyyathāpi thero sāriputtoti
ayaṃ pana paccekabodhisatto kassapassa bhagavato sāsane pabbajitvā āraññiko hutvā vīsati  vassasahassāni etaṃ gatapaccāgatavattaṃ pūretvā kālaṃ katvā kāmāvacaradevaloke uppajji tato cavitvā bārāṇasirañño aggamahesiyā kucchimhi paṭisandhiṃ aggahesi kusalā itthiyo tadaheva gabbhasaṇṭhānaṃ jānanti sā ca tāsaṃ aññatarā  tasmā esāpi taṃ gabbhapatiṭṭhānaṃ rañño nivedesi dhammatā esā yaṃ puññavante satte gabbhe uppanne mātugāmo gabbhaparihāraṃ labhati tasmā rājā tassā gabbhaparihāraṃ adāsi sā tato pabhuti nāccuṇhaṃ kiñci ajjhoharituṃ labhati nātisītaṃ nāccambilaṃ nātiloṇaṃ nātikaṭukaṃ nātitittakaṃ accuṇhe hi mātarā ajjhohaṭe gabbhassa lohakumbhivāso viya hoti atisīte lokantarikavāso viya accambilaloṇakaṭukatittakesu bhuttesu satthena phāletvā ambilādīhi sittāni viya dārakassa aṅgāni tibbavedanāni honti aticaṅkamanaṭṭhānanisajjasayanatopi naṃ nivārenti kucchigatassa sañcalanadukkhaṃ mā ahosīti mudukattharaṇatthatāya bhūmiyā caṅkamanādīni mattāya kātuṃ labhati vaṇṇagandhādisampannaṃ sāduṃ sappāyaṃ annapānaṃ bhuñjituṃ labhati pariggahetvāva naṃ caṅkamāpenti nisīdāpenti vuṭṭhāpenti
sā evaṃ parihariyamānā gabbhaparipākakāle sūtigharaṃ pavisitvā paccūsasamaye puttaṃ vijāyi pakkatelamadditamanosilāpiṇḍisadisaṃ dhaññapuññalakkhaṇūpetaṃ tato naṃ pañcamadivase alaṅkatapaṭiyattaṃ rañño dassesuṃ rājā tuṭṭho chasaṭṭhiyā dhātīhi upaṭṭhāpesi so sabbasampattīhi vaḍḍhamāno nacirasseva viññutaṃ pāpuṇi soḷasavassuddesikaṃ naṃ rājā rajjena abhisiñci vividhanāṭakāhi ca upaṭṭhāpesi abhisitto rājaputto rajjaṃ kāresi nāmena brahmadatto sakalajambudīpe vīsatiyā nagarasahassesu jambudīpe kira pubbe caturāsīti nagarasatasahassāni ahesuṃ tāni parihāyantāni saṭṭhi ahesuṃ tato parihāyantāni cattālīsaṃ sabbaparihāyanakāle pana vīsatisahassāni honti ayañca brahmadatto sabbaparihāyanakāle uppajji tenassa  vīsati nagarasahassāni ahesuṃ vīsati pāsādasahassāni vīsati hatthisahassāni vīsati assasahassāni vīsati rathasahassāni vīsati pattisahassāni vīsati itthisahassāni orodhā ca nāṭakitthiyo ca vīsati amaccasahassāni
so mahārajjaṃ kārayamānoyeva kasiṇaparikammaṃ katvā pañca abhiññāyo aṭṭha samāpattiyo ca nibbattesi yasmā pana abhisittaraññā nāma avassaṃ aṭṭakaraṇe nisīditabbaṃ tasmā ekadivasaṃ pageva pātarāsaṃ bhuñjitvā vinicchayaṭṭhāne nisīdi tattha uccāsaddamahāsaddaṃ akaṃsu so ayaṃ saddo samāpattiyā upakkilesoti pāsādatalaṃ abhiruhitvā samāpattiṃ  appemīti nisinno nāsakkhi appetuṃ rajjavikkhepena samāpatti parihīnā tato  cintesi  kiṃ rajjaṃ varaṃ udāhu samaṇadhammoti tato rajjasukhaṃ parittaṃ anekādīnavaṃ samaṇadhammasukhaṃ pana vipulaṃ anekānisaṃsaṃ uttamapurisehi sevitañcāti ñatvā aññataraṃ amaccaṃ āṇāpesi imaṃ rajjaṃ dhammena samena anusāsa mā kho adhammakāraṃ kāresīti sabbaṃ tassa niyyātetvā pāsādaṃ abhiruhitvā samāpattisukhena vītināmesi na koci upasaṅkamituṃ labhati aññatra mukhadhovanadantakaṭṭhadāyakabhattanīhārakādīhi
tato addhamāsamatte vītikkante mahesī pucchi  rājā uyyānagamanabaladassananāṭakādīsu katthaci na dissati kuhiṃ gatoti tassā tamatthaṃ ārocesuṃ sā amaccassa pāhesi  rajje paṭicchite ahampi paṭicchitā homi etu mayā saddhiṃ saṃvāsaṃ kappetūti so ubho kaṇṇe thaketvā asavanīyametanti paṭikkhipi sā punapi dvattikkhattuṃ pesetvā anicchamānaṃ santajjāpesi yadi na karosi ṭhānāpi taṃ cāvemi jīvitāpi taṃ voropemīti so bhīto mātugāmo nāma daḷhanicchayo kadāci evampi kārāpeyyāti ekadivasaṃ raho gantvā tāya saddhiṃ sirisayane saṃvāsaṃ kappesi sā puññavatī sukhasamphassā so tassā samphassarāgena ratto tattha abhikkhaṇaṃ saṅkitasaṅkitova agamāsi anukkamena attano gharasāmiko viya nibbisaṅko pavisitumāraddho
tato  rājamanussā taṃ pavattiṃ rañño ārocesuṃ rājā na saddahati dutiyampi tatiyampi ārocesuṃ tato rājā nilīno sayameva disvā sabbe amacce sannipātāpetvā ārocesi te ayaṃ rājāparādhiko hatthacchedaṃ arahati pādacchedaṃ arahatīti yāva sūle uttāsanaṃ tāva sabbakammakāraṇāni niddisiṃsu rājā etassa vadhabandhanatāḷane mayhaṃ vihiṃsā uppajjeyya jīvitā voropane pāṇātipāto bhaveyya dhanaharaṇe adinnādānaṃ bhaveyya alaṃ evarūpehi katehi imaṃ mama rajjā nikkaḍḍhathāti āha amaccā taṃ nibbisayaṃ akaṃsu so attano dhanasārañca puttadārañca gahetvā paravisayaṃ agamāsi tattha rājā sutvā kiṃ āgatosīti pucchi deva icchāmi taṃ upaṭṭhātunti so taṃ sampaṭicchi amacco katipāhaccayena laddhavissāso taṃ rājānaṃ etadavoca  mahārāja  amakkhikaṃ madhuṃ passāmi taṃ khādanto natthīti rājā kiṃ etaṃ uppaṇḍetukāmo bhaṇatīti na suṇāti so antaraṃ labhitvā punapi suṭṭhutaraṃ vaṇṇetvā avoca rājā kiṃ etanti pucchi bārāṇasirajjaṃ devāti rājā kiṃ maṃ netvā māretukāmosīti āha so mā deva evaṃ avaca yadi na saddahasi manusse pesehīti so manusse pesesi te gantvā gopuraṃ khaṇitvā rañño sayanaghare uṭṭhahiṃsu
rājā  disvā kissa āgatatthāti pucchi corā mayaṃ mahārājāti rājā tesaṃ dhanaṃ dāpetvā mā puna evaṃ akatthāti ovaditvā vissajjesi te āgantvā tassa rañño ārocesuṃ so punapi dvattikkhattuṃ tatheva vīmaṃsitvā sīlavā rājāti caturaṅginiṃ senaṃ sannayhitvā sīmantare ekaṃ nagaraṃ upagamma tattha amaccassa pāhesi nagaraṃ vā me dehi yuddhaṃ vāti so brahmadattassa rañño tamatthaṃ ārocāpesi  āṇāpetu deva kiṃ yujjhāmi udāhu nagaraṃ demīti rājā na yujjhitabbaṃ nagaraṃ datvā idhāgacchāti pesesi so tathā akāsi paṭirājāpi taṃ nagaraṃ gahetvā avasesanagaresupi tatheva dūtaṃ pesesi tepi amaccā tatheva brahmadattassa ārocetvā tena na yujjhitabbaṃ idhāgantabbanti vuttā bārāṇasiṃ āgamaṃsu
tato amaccā brahmadattaṃ āhaṃsu  mahārāja tena saha yujjhamāti rājā mama pāṇātipāto bhavissatīti vāresi amaccā  mayaṃ mahārāja taṃ jīvaggāhaṃ gahetvā idheva ānessāmāti nānāupāyehi rājānaṃ saññāpetvā ehi mahārājāti gantumāraddhā rājā sace sattamāraṇappaharaṇavilumpanakammaṃ na karotha gacchāmīti bhaṇati amaccā na deva karoma bhayaṃ dassetvā palāpemāti caturaṅginiṃ senaṃ sannayhitvā ghaṭesu dīpe pakkhipitvā rattiṃ gacchiṃsu paṭirājā taṃ divasaṃ bārāṇasisamīpe nagaraṃ gahetvā idāni kinti rattiṃ sannāhaṃ mocāpetvā pamatto niddaṃ okkami saddhiṃ balakāyena tato amaccā brahmadattarājānaṃ ādāya paṭirañño khandhāvāraṃ gantvā sabbaghaṭehi dīpe nīharāpetvā ekapajjotaṃ katvā ukkuṭṭhiṃ akaṃsu paṭirañño amacco mahābalakāyaṃ disvā bhīto attano rājānaṃ upasaṅkamitvā  uṭṭhehi amakkhikaṃ madhuṃ khādāhīti mahāsaddaṃ akāsi tathā dutiyopi tatiyopi paṭirājā tena saddena paṭibujjhitvā bhayaṃ santāsaṃ āpajji ukkuṭṭhisatāni pavattiṃsu so paravacanaṃ saddahitvā amittahatthaṃ pattomhīti sabbarattiṃ taṃ taṃ vippalapitvā dutiyadivase dhammiko rājā uparodhaṃ na kareyya gantvā khamāpemīti cintetvā rājānaṃ upasaṅkamitvā jaṇṇukehi patiṭṭhahitvā khama mahārāja mayhaṃ aparādhanti āha rājā taṃ ovaditvā uṭṭhehi khamāmi teti āha so raññā evaṃ vuttamatteyeva paramassāsappatto ahosi bārāṇasirañño samīpeyeva janapade rajjaṃ labhi te aññamaññaṃ sahāyakā ahesuṃ
atha brahmadatto dvepi senā sammodamānā ekato ṭhitā disvā mamevekassa cittānurakkhaṇāya asmiṃ mahājanakāye khuddakamakkhikāya pivanamattampi lohitabindu na uppannaṃ aho sādhu aho suṭṭhu sabbe sattā sukhitā hontu averā hontu abyāpajjā hontūti  mettājhānaṃ uppādetvā tadeva pādakaṃ katvā saṅkhāre sammasitvā paccekabodhiñāṇaṃ sacchikatvā sayambhutaṃ pāpuṇi taṃ maggaphalasukhena sukhitaṃ hatthikkhandhe nisinnaṃ amaccā paṇipātaṃ katvā āhaṃsu  yānakālo mahārāja vijitabalakāyassa sakkāro kātabbo parājitabalakāyassa bhattaparibbayo dātabboti so āha  nāhaṃ bhaṇe rājā paccekabuddho nāmāhanti kiṃ devo bhaṇati na edisā paccekabuddhā hontīti kīdisā bhaṇe paccekabuddhāti paccekabuddhā nāma dvaṅgulakesamassū aṭṭhaparikkhārayuttā bhavantīti so dakkhiṇahatthena  sīsaṃ parāmasi tāvadeva gihiliṅgaṃ antaradhāyi pabbajitaveso pāturahosi dvaṅgulakesamassu aṭṭhaparikkhārasamannāgato vassasatikattherasadiso ahosi so catutthajjhānaṃ samāpajjitvā hatthikkhandhato vehāsaṃ abbhuggantvā padumapupphe nisīdi amaccā vanditvā kiṃ bhante kammaṭṭhānaṃ kathaṃ adhigatosīti pucchiṃsu so yato assa mettājhānakammaṭṭhānaṃ ahosi tañca vipassanaṃ vipassitvā adhigato tasmā tamatthaṃ dassento udānagāthañca byākaraṇagāthañca imaṃyeva gāthaṃ abhāsi sabbesu bhūtesu nidhāya daṇḍanti
tattha sabbesūti anavasesesu bhūtesūti sattesu ayamettha saṅkhepo  vitthāraṃ pana ratanasuttavaṇṇanāyaṃ vakkhāma nidhāyāti nikkhipitvā daṇḍanti kāyavacīmanodaṇḍaṃ kāyaduccaritādīnametaṃ adhivacanaṃ kāyaduccaritañhi daṇḍayatīti daṇḍaṃ bādheti anayabyasanaṃ pāpetīti vuttaṃ hoti evaṃ vacīduccaritaṃ manoduccaritañca paharaṇadaṇḍo eva vā daṇḍo taṃ nidhāyātipi vuttaṃ hoti aviheṭhayanti aviheṭhayanto aññatarampīti yaṃkiñci ekampi tesanti tesaṃ sabbabhūtānaṃ na puttamiccheyyāti atrajo khettajo dinnako antevāsikoti imesu catūsu puttesu yaṃkiñci puttaṃ na iccheyya kuto sahāyanti sahāyaṃ pana iccheyyāti kuto eva etaṃ
ekoti pabbajjāsaṅkhātena eko adutiyaṭṭhena eko taṇhāya pahānaṭṭhena eko ekantavigatakilesoti eko eko paccekasambodhiṃ abhisambuddhoti eko samaṇasahassassāpi hi majjhe vattamāno gihisaṃyojanassa chinnattā eko evaṃ pabbajjāsaṅkhātena eko eko tiṭṭhati eko gacchati eko nisīdati eko seyyaṃ kappeti eko iriyati vattatīti evaṃ adutiyaṭṭhena eko
taṇhādutiyo  puriso dīghamaddhānasaṃsaraṃ
itthabhāvaññathābhāvaṃ saṃsāraṃ nātivattati
etamādīnavaṃ ñatvā taṇhaṃ dukkhassa sambhavaṃ
vītataṇho anādāno sato bhikkhu paribbajeti  
evaṃ taṇhāpahānaṭṭhena eko sabbakilesāssa pahīnā ucchinnamūlā tālāvatthukatā anabhāvaṃkatā āyatiṃ anuppādadhammāti evaṃ ekantavigatakilesoti eko anācariyako hutvā sayambhū sāmaṃyeva paccekasambodhiṃ abhisambuddhoti evaṃ eko paccekasambodhiṃ abhisambuddhoti eko
careti yā imā aṭṭha cariyāyo seyyathidaṃ  paṇidhisampannānaṃ catūsu iriyāpathesu iriyāpathacariyā indriyesu guttadvārānaṃ chasu ajjhattikāyatanesu āyatanacariyā appamādavihārīnaṃ catūsu satipaṭṭhānesu saticariyā adhicittamanuyuttānaṃ catūsu jhānesu samādhicariyā buddhisampannānaṃ catūsu ariyasaccesu ñāṇacariyā sammāpaṭipannānaṃ catūsu ariyasaccesu maggacariyā adhigatapphalānaṃ catūsu sāmaññaphalesu patticariyā tiṇṇaṃ buddhānaṃ sabbasattesu lokatthacariyā tattha padesato paccekabuddhabuddhasāvakānanti yathāha  cariyāti aṭṭha cariyāyo iriyāpathacariyāti  vitthāro tāhi cariyāhi samannāgato bhaveyyāti attho atha vā yā imā adhimuccanto saddhāya carati paggaṇhanto vīriyena carati upaṭṭhahanto satiyā carati avikkhitto samādhinā carati pajānanto paññāya carati vijānanto viññāṇena carati evaṃ paṭipannassa kusalā dhammā āyatantīti  āyatanacariyāya carati evaṃ paṭipanno visesaṃ adhigacchatīti visesacariyāya caratīti  evaṃ aparāpi aṭṭha cariyāyo vuttā tāhipi samannāgato bhaveyyāti attho khaggavisāṇakappoti ettha khaggavisāṇaṃ nāma khaggamigasiṅgaṃ kappasaddassa atthaṃ vitthārato maṅgalasuttavaṇṇanāyaṃ pakāsayissāma idha panāyaṃ satthukappena vata bho kira sāvakena saddhiṃ mantayamānāti evamādīsu  viya paṭibhāgo veditabbo khaggavisāṇakappoti khaggavisāṇasadisoti vuttaṃ hoti ayaṃ tāvettha padato atthavaṇṇanā
adhippāyānusandhito  pana evaṃ veditabbo  yvāyaṃ vuttappakāro daṇḍo bhūtesu pavattiyamāno ahito hoti taṃ tesu appavattanena tappaṭipakkhabhūtāya mettāya parahitūpasaṃhārena ca sabbesu bhūtesu nidhāya daṇḍaṃ nihitadaṇḍattā eva ca yathā anihitadaṇḍā sattā bhūtāni  daṇḍena vā satthena vā pāṇinā vā leḍḍunā vā viheṭhayanti tathā aviheṭhayaṃ aññatarampi tesaṃ imaṃ mettākammaṭṭhānamāgamma yadeva tattha vedanāgataṃ saññāsaṅkhāraviññāṇagataṃ tañca tadanusāreneva tadaññañca saṅkhāragataṃ vipassitvā imaṃ paccekabodhiṃ adhigatomhīti ayaṃ tāva adhippāyo
ayaṃ pana anusandhi  evaṃ vutte te amaccā āhaṃsu  idāni bhante kuhiṃ gacchathāti tato tena pubbe paccekabuddhā kattha vasantīti āvajjetvā ñatvā gandhamādanapabbateti vutte puna āhaṃsu  amhe dāni bhante pajahatha na icchathāti atha paccekasambuddho āha na puttamiccheyyāti sabbaṃ tatrādhippāyo  ahaṃ idāni atrajādīsu yaṃkiñci puttampi na iccheyyaṃ kuto pana tumhādisaṃ sahāyaṃ tasmā tumhesupi yo mayā saddhiṃ gantuṃ mādiso vā hotuṃ icchati so eko care khaggavisāṇakappo atha vā tehi amhe dāni bhante pajahatha na icchathāti vutte so paccekasambuddho na puttamiccheyya kuto sahāyanti vatvā attano yathāvuttenatthena ekacariyāya guṇaṃ disvā pamudito pītisomanassajāto imaṃ udānaṃ udānesi  eko care khaggavisāṇakappoti evaṃ vatvā pekkhamānasseva mahājanassa ākāse uppatitvā gandhamādanaṃ agamāsi
gandhamādano nāma himavati cūḷakāḷapabbataṃ mahākāḷapabbataṃ nāgapaliveṭhanaṃ candagabbhaṃ sūriyagabbhaṃ suvaṇṇapassaṃ himavantapabbatanti satta pabbate atikkamma hoti tattha nandamūlakaṃ nāma pabbhāraṃ paccekabuddhānaṃ vasanokāso tisso ca guhāyo  suvaṇṇaguhā maṇiguhā rajataguhāti  tattha maṇiguhādvāre mañjūsako nāma rukkho yojanaṃ ubbedhena yojanaṃ vitthārena so yattakāni udake vā thale vā pupphāni sabbāni tāni pupphayati visesena paccekabuddhāgamanadivase tassūparito sabbaratanamāḷo hoti tattha sammajjanakavāto kacavaraṃ chaḍḍeti samakaraṇavāto sabbaratanamayavālukaṃ samaṃ karoti siñcanakavāto anotattadahato ānetvā udakaṃ siñcati sugandhakaraṇavāto himavantato sabbesaṃ sugandharukkhānaṃ gandhe āneti ocinakavāto pupphāni ocinitvā pāteti santharakavāto sabbattha santharati sadā supaññattāneva cettha  āsanāni honti yesu paccekabuddhuppādadivase uposathadivase ca sabbe paccekabuddhā sannipatitvā nisīdanti ayaṃ tattha pakati ayaṃ paccekabuddho tattha gantvā paññattāsane  nisīdati tato sace tasmiṃ kāle aññepi paccekabuddhā saṃvijjanti tepi taṅkhaṇeyeva sannipatitvā paññattāsanesu nisīdanti nisīditvā ca kiñcideva samāpattiṃ samāpajjitvā vuṭṭhahanti tato saṅghatthero adhunāgatapaccekabuddhaṃ sabbesaṃ anumodanatthāya kathamadhigatanti evaṃ kammaṭṭhānaṃ pucchati tadāpi so tameva attano udānabyākaraṇagāthaṃ bhāsati puna bhagavāpi āyasmatā ānandena puṭṭho tameva gāthaṃ bhāsati ānandopi saṅgītiyanti evaṃ ekekā gāthā paccekasambodhiabhisambuddhaṭṭhāne mañjūsakamāḷe ānandena pucchitakāle saṅgītiyanti catukkhattuṃ bhāsitā hotīti

saṃsaggajātassāti gāthā kā uppatti ayampi paccekabodhisatto kassapassa bhagavato sāsane vīsati vassasahassāni purimanayeneva samaṇadhammaṃ karonto kasiṇaparikammaṃ katvā paṭhamaṃ jhānaṃ nibbattetvā nāmarūpaṃ vavatthapetvā lakkhaṇasammasanaṃ katvā ariyamaggaṃ anadhigamma brahmaloke nibbatti so tato cuto bārāṇasirañño aggamahesiyā kucchimhi uppajjitvā purimanayeneva vaḍḍhamāno yato pabhuti ayaṃ itthī ayaṃ purisoti visesaṃ aññāsi tadupādāya itthīnaṃ hatthe na ramati  ucchādananhāpanamaṇḍanādimattampi na sādiyati taṃ purisā eva posenti thaññapāyanakāle dhātiyo kañcukaṃ paṭimuñcitvā purisavesena thaññaṃ pāyenti so itthīnaṃ gandhaṃ ghāyitvā saddaṃ vā sutvā rodati viññutaṃ pattopi itthiyo passituṃ na icchati tena taṃ anitthigandhotveva sañjāniṃsu
tasmiṃ soḷasavassuddesike jāte rājā kulavaṃsaṃ saṇṭhapessāmīti nānākulehi tassa anurūpā kaññāyo ānetvā aññataraṃ amaccaṃ āṇāpesi kumāraṃ ramāpehīti amacco upāyena taṃ ramāpetukāmo tassa avidūre sāṇipākāraṃ parikkhipāpetvā nāṭakāni payojāpesi kumāro gītavāditasaddaṃ sutvā kasseso saddoti āha amacco taveso deva  nāṭakitthīnaṃ saddo puññavantānaṃ īdisāni nāṭakāni honti abhirama deva mahāpuññosi tvanti āha kumāro amaccaṃ daṇḍena tāḷāpetvā nikkaḍḍhāpesi so rañño ārocesi rājā kumārassa mātarā saha gantvā kumāraṃ khamāpetvā puna amaccaṃ āṇāpesi kumāro tehi atinippīḷiyamāno seṭṭhasuvaṇṇaṃ datvā suvaṇṇakāre āṇāpesi sundaraṃ itthirūpaṃ karothāti te vissakammunā nimmitasadisaṃ sabbālaṅkāravibhūsitaṃ itthirūpaṃ karitvā dassesuṃ kumāro disvā vimhayena sīsaṃ cāletvā mātāpitūnaṃ pesesi  yadi īdisiṃ  itthiṃ labhissāmi gaṇhissāmīti mātāpitaro amhākaṃ putto mahāpuñño avassaṃ tena saha katapuññā kāci dārikā loke uppannā bhavissatīti taṃ suvaṇṇarūpaṃ rathaṃ āropetvā amaccānaṃ appesuṃ  gacchatha īdisiṃ dārikaṃ gavesathāti te taṃ gahetvā soḷasamahājanapade vicarantā taṃ taṃ gāmaṃ gantvā udakatitthādīsu yattha yattha janasamūhaṃ passanti tattha tattha devataṃ viya suvaṇṇarūpaṃ ṭhapetvā nānāpupphavatthālaṅkārehi pūjaṃ katvā vitānaṃ bandhitvā ekamantaṃ tiṭṭhanti yadi kenaci evarūpā diṭṭhapubbā bhavissati so kathaṃ samuṭṭhāpessatīti etenupāyena aññatra maddaraṭṭhā sabbajanapade āhiṇḍitvā taṃ khuddakaraṭṭhanti avamaññamānā tattha paṭhamaṃ agantvā nivattiṃsu
tato nesaṃ etadahosi  maddaraṭṭhampi tāva gacchāma mā no bārāṇasiṃ paviṭṭhepi rājā puna pesesīti maddaraṭṭhe sāgalanagaraṃ agamaṃsu sāgalanagare ca maddavo nāma rājā tassa dhītā soḷasavassuddesikā abhirūpā ahosi tassā vaṇṇadāsiyo nhānodakatthāya titthaṃ gacchanti tattha amaccehi ṭhapitaṃ taṃ suvaṇṇarūpaṃ  dūratova disvā amhe udakatthāya pesetvā rājaputtī sayameva āgatāti bhaṇantiyo samīpaṃ gantvā nāyaṃ sāminī amhākaṃ sāminī ito abhirūpatarāti āhaṃsu amaccā taṃ sutvā rājānaṃ upasaṅkamitvā anurūpena nayena dārikaṃ yāciṃsu sopi adāsi te bārāṇasirañño pāhesuṃ  laddhā deva kumārikā sāmaṃ āgacchatha udāhu amheva ānemāti so mayi āgacchante janapadapīḷā bhavissati tumheva naṃ ānethāti pesesi
amaccāpi dārikaṃ gahetvā nagarā nikkhamitvā kumārassa pāhesuṃ  laddhā suvaṇṇarūpasadisā kumārikāti kumāro sutvāva rāgena abhibhūto  paṭhamajjhānā parihāyi so dūtaparamparāya pesesi  sīghaṃ ānetha sīghaṃ ānethāti te sabbattha ekarattivāsena bārāṇasiṃ patvā bahinagare ṭhitā rañño pesesuṃ  ajjeva pavisitabbaṃ noti rājā seṭṭhakulā ānītā dārikā maṅgalakiriyaṃ katvā mahāsakkārena pavesessāma uyyānaṃ tāva naṃ nethāti āha te tathā akaṃsu sā accantasukhumālā kumārikā yānugghāṭena ubbāḷhā addhānaparissamena uppannavātarogā milātamālā viya hutvā rattibhāge kālamakāsi amaccā sakkārā paribhaṭṭhamhāti parideviṃsu rājā ca nāgarā ca kulavaṃso vinaṭṭhoti parideviṃsu sakalanagaraṃ kolāhalaṃ ahosi kumārassa sutamatteyeva mahāsoko udapādi
tato kumāro sokassa mūlaṃ khanituṃ āraddho so evaṃ cintesi  ayaṃ soko nāma  na ajātassa hoti jātassa pana hoti tasmā jātiṃ paṭicca soko jāti pana kiṃ paṭiccāti bhavaṃ paṭicca jātīti evaṃ pubbabhāvanānubhāvena yoniso manasikaronto anulomapaṭilomaṃ paṭiccasamuppādaṃ disvā puna anulomañca saṅkhāre sammasanto tattheva nisinno paccekasambodhiṃ sacchākāsi amaccā taṃ maggaphalasukhena sukhitaṃ santindriyaṃ santamānasaṃ nisinnaṃ disvā paṇipātaṃ katvā āhaṃsu  mā soci deva mahanto jambudīpo aññaṃ tato sundarataraṃ kaññaṃ ānessāmāti so āha  na socāmi nissoko paccekabuddho ahanti ito paraṃ sabbaṃ vuttapurimagāthāsadisameva ṭhapetvā gāthāvaṇṇanaṃ
gāthāvaṇṇanā pana evaṃ veditabbā  saṃsaggajātassāti jātasaṃsaggassa tattha dassanasavanakāyasamullapanasambhogasaṃsaggavasena pañcavidho saṃsaggo tattha aññamaññaṃ disvā cakkhuviññāṇavīthivasena uppannarāgo dassanasaṃsaggo nāma tattha sīhaḷadīpe kāḷadīghavāpī gāme piṇḍāya carantaṃ kalyāṇavihāravāsidīghabhāṇakadaharabhikkhuṃ disvā paṭibaddhacittā kenaci upāyena taṃ alabhitvā kālaṅkatā kuṭumbiyadhītā ca tassā nivāsanacoḷakhaṇḍaṃ disvā evarūpaṃ vatthaṃ dhāriniyā nāma saddhiṃ saṃvāsaṃ nālabhinti phalitahadayo kālaṅkato so eva daharo ca nidassanaṃ
parehi  pana kathiyamānaṃ rūpādisampattiṃ attanā vā hasitalapitagītasaddaṃ sutvā sotaviññāṇavīthivasena uppannarāgo savanasaṃsaggo nāma tatrāpi girigāmavāsikammāradhītāya pañcahi kumārikāhi saddhiṃ padumassaraṃ gantvā nhatvā mālaṃ āropetvā uccāsaddena gāyantiyā saddaṃ sutvā ākāsena gacchanto kāmarāgena visesā parihāyitvā byasanaṃ patto pañcaggaḷaleṇavāsī tissadaharo nidassanaṃ
aññamaññaṃ aṅgaparāmasanena uppannarāgo kāyasaṃsaggo nāma dhammabhāsanadaharabhikkhu ca rājadhītā cettha nidassanaṃ mahāvihāre kira daharabhikkhu dhammaṃ bhāsati tattha mahājano āgato rājāpi aggamahesiyā rājadhītāya ca saddhiṃ agamāsi tato rājadhītāya tassa rūpañca sarañca āgamma balavarāgo uppanno tassa daharassāpi taṃ disvā rājā sallakkhetvā sāṇipākārena parikkhipāpesi te aññamaññaṃ parāmasitvā āliṅgiṃsu puna sāṇipākāraṃ apanetvā passantā dvepi kālaṅkateyeva addasaṃsūti
aññamaññaṃ ālapanasamullapanavasena uppannarāgo pana samullapanasaṃsaggo nāma bhikkhu bhikkhunīhi  saddhiṃ paribhogakaraṇe uppannarāgo sambhogasaṃsaggo nāma dvīsupi etesu pārājikappatto bhikkhu ca bhikkhunī ca nidassanaṃ maricavaṭṭināmamahāvihāramahe kira duṭṭhagāmaṇiabhayarājā mahādānaṃ paṭiyādetvā ubhatosaṅghaṃ parivisati tattha uṇhayāguyā dinnāya saṅghanavakasāmaṇerī anādhārakassa saṅghanavakassa sāmaṇerassa dantavalayaṃ datvā samullapanamakāsi te ubhopi upasampajjitvā saṭṭhivassā hutvā paratīraṃ gatā aññamaññaṃ samullapanena pubbasaññaṃ paṭilabhitvā tāvadeva sañjātasinehā sikkhāpadaṃ vītikkamitvā pārājikā ahesunti evaṃ pañcavidhe saṃsagge yena kenaci saṃsaggena jātasaṃsaggassa bhavati sneho purimarāgapaccayo balavarāgo uppajjati tato snehanvayaṃ dukkhamidaṃ pahoti tameva snehaṃ anugacchantaṃ  sandiṭṭhikasamparāyikaṃ sokaparidevādinānappakārakaṃ idaṃ dukkhaṃ pahoti pabhavati jāyati
apare ārammaṇe cittassa vossaggo saṃsaggoti bhaṇanti tato sneho snehadukkhamidanti evamatthappabhedaṃ imaṃ aḍḍhagāthaṃ vatvā so paccekabuddho āha  svāyaṃ yamidaṃ snehanvayaṃ sokādidukkhaṃ pahoti tameva snehaṃ anugatassa dukkhassa mūlaṃ khananto paccekabodhiṃ adhigatoti
evaṃ  vutte te amaccā āhaṃsu  amhehi dāni bhante kiṃ kattabbanti tato so āha  tumhe vā aññataro vā imamhā dukkhā muccitukāmo so sabbopi ādīnavaṃ snehajaṃ pekkhamāno eko care khaggavisāṇakappoti ettha ca yaṃ taṃ snehanvayaṃ dukkhamidaṃ pahotīti vuttaṃ tadeva sandhāya ādīnavaṃ snehajaṃ pekkhamānoti idaṃ vuttanti veditabbaṃ atha vā yathāvuttena saṃsaggena saṃsaggajātassa bhavati sneho snehanvayaṃ dukkhamidaṃ pahoti evaṃ yathābhūtaṃ ādīnavaṃ snehajaṃ pekkhamāno ahamadhigatoti evaṃ sambandhitvā catutthapādo pubbe vuttanayeneva snehavasena vuttoti veditabbo tato paraṃ sabbaṃ purimagāthāya vuttasadisamevāti

mitte suhajjeti kā uppatti ayaṃ paccekabodhisatto purimagāthāya vuttanayeneva uppajjitvā bārāṇasiyaṃ rajjaṃ kārento paṭhamajjhānaṃ nibbattetvā kiṃ samaṇadhammo varo rajjaṃ varanti vīmaṃsitvā amaccānaṃ rajjaṃ niyyātetvā samaṇadhammaṃ akāsi amaccā dhammena samena karothāti vuttāpi lañjaṃ gahetvā adhammena karonti te lañjaṃ gahetvā sāmike  parājayantā ekadā aññataraṃ rājavallabhaṃ parājesuṃ so rañño bhattakārakehi saddhiṃ pavisitvā sabbaṃ ārocesi rājā dutiyadivase sayaṃ vinicchayaṭṭhānaṃ agamāsi tato mahājanā  amaccā deva sāmike asāmike karontīti uccāsaddaṃ karontā mahāyuddhaṃ viya akaṃsu atha rājā vinicchayaṭṭhānā vuṭṭhāya pāsādaṃ abhiruhitvā samāpattiṃ appetuṃ nisinno tena saddena vikkhittacitto na sakkoti appetuṃ so kiṃ me rajjena samaṇadhammo varanti rajjasukhaṃ pahāya puna samāpattiṃ nibbattetvā pubbe vuttanayeneva vipassitvā paccekasambodhiṃ sacchākāsi kammaṭṭhānañca pucchito imaṃ gāthaṃ abhāsi
tattha  mettāyanavasena mittā suhadayabhāvena suhajjā keci ekantahitakāmatāya mittāva honti na suhajjā keci gamanāgamanaṭṭhānanisajjāsamullāpādīsu hadayasukhajananena suhajjāva honti na mittā keci tadubhayavasena suhajjā ceva mittā ca honti te duvidhā agāriyā  ca anagāriyā ca tattha agāriyā tividhā honti upakāro samānasukhadukkho anukampakoti anagāriyā visesena atthakkhāyino eva te catūhi aṅgehi samannāgatā honti yathāha 
catūhi kho gahapatiputta ṭhānehi upakāro mitto suhado veditabbo pamattaṃ rakkhati pamattassa sāpateyyaṃ rakkhati bhītassa saraṇaṃ hoti uppannesu kiccakaraṇīyesu taddiguṇaṃ bhogaṃ anuppadeti 
tathā 
catūhi kho gahapatiputta ṭhānehi samānasukhadukkho mitto suhado veditabbo guyhamassa ācikkhati guyhamassa parigūhati āpadāsu na vijahati jīvitaṃpissa atthāya pariccattaṃ hoti 
tathā 
catūhi kho gahapatiputta ṭhānehi anukampako mitto suhado veditabbo abhavenassa na nandati bhavenassa nandati avaṇṇaṃ bhaṇamānaṃ nivāreti vaṇṇaṃ bhaṇamānaṃ pasaṃsati 
tathā  
catūhi kho gahapatiputta ṭhānehi atthakkhāyī mittā suhado veditabbo pāpā nivāreti kalyāṇe niveseti assutaṃ sāveti saggassa maggaṃ ācikkhatīti 
tesvidha agāriyā adhippetā atthato pana sabbepi yujjanti te mitte suhajje anukampamānoti anudayamāno tesaṃ sukhaṃ upasaṃharitukāmo dukkhaṃ apaharitukāmo ca
hāpeti atthanti diṭṭhadhammikasamparāyikaparamatthavasena tividhaṃ tathā attatthaparatthaubhayatthavasenāpi tividhaṃ atthaṃ laddhavināsanena aladdhānuppādanenāti dvidhāpi hāpeti vināseti paṭibaddhacittoti ahaṃ imaṃ vinā na jīvāmi esa me gati esa me parāyaṇanti evaṃ attānaṃ nīce  ṭhāne ṭhapentopi paṭibaddhacitto hoti ime maṃ vinā na jīvanti ahaṃ tesaṃ gati ahaṃ tesaṃ parāyaṇanti evaṃ attānaṃ ucce ṭhāne ṭhapentopi paṭibaddhacitto hoti idha pana evaṃ paṭibaddhacitto adhippeto etaṃ bhayanti etaṃ atthahāpanabhayaṃ attano samāpattihāniṃ sandhāyāha santhaveti tividho santhavo taṇhādiṭṭhimittasanthavavasena tattha aṭṭhasatapabhedāpi taṇhā taṇhāsanthavo dvāsaṭṭhibhedāpi diṭṭhi diṭṭhisanthavo paṭibaddhacittatāya  mittānukampanā mittasanthavo tesu so idha adhippeto tena hissa samāpatti parihīnā tenāha  etaṃ bhayaṃ santhave pekkhamāno ahaṃ adhigatoti sesaṃ vuttasadisamevāti

vaṃso visāloti kā uppatti pubbe kira kassapassa bhagavato sāsane tayo paccekabodhisattā pabbajitvā vīsati vassasahassāni gatapaccāgatavattaṃ pūretvā devaloke uppannā tato cavitvā tesaṃ jeṭṭhako bārāṇasirājakule nibbatto itare dve paccantarājakulesu te ubhopi kammaṭṭhānaṃ uggahetvā rajjaṃ pahāya pabbajitvā anukkamena paccekabuddhā hutvā nandamūlakapabbhāre vasantā ekadivasaṃ samāpattito vuṭṭhāya mayaṃ kiṃ kammaṃ katvā imaṃ lokuttarasukhaṃ anuppattāti āvajjetvā paccavekkhamānā kassapabuddhakāle attano attano cariyaṃ addasaṃsu tato tatiyo kuhinti āvajjentā bārāṇasirajjaṃ kārentaṃ disvā  tassa guṇe saritvā so pakatiyāva appicchatādiguṇasamannāgato hoti amhākaṃyeva ovādako vattā vacanakkhamo pāpagarahī handa naṃ ārammaṇaṃ dassetvā ārocemāti okāsaṃ gavesantā taṃ ekadivasaṃ sabbālaṅkāravibhūsitaṃ uyyānaṃ gacchantaṃ disvā ākāsenāgantvā uyyānadvāre veḷugumbamūle aṭṭhaṃsu mahājano atitto rājadassanena rājānaṃ ulloketi tato rājā atthi nu kho koci mama dassane byāpāraṃ na karotīti olokento paccekabuddhe addakkhi saha dassaneneva cassa tesu sineho uppajji so hatthikkhandhā oruyha santena ācārena upasaṅkamitvā bhante kiṃ nāma tumheti pucchi te mayaṃ mahārāja asajjamānā nāmāti āhaṃsu  bhante asajjamānāti etassa ko atthoti alagganattho mahārājāti tato veḷugumbaṃ dassetvā āhaṃsu  seyyathāpi mahārāja imaṃ veḷugumbaṃ sabbaso mūlakhandhasākhānusākhāhi saṃsibbitvā ṭhitaṃ asihattho puriso mūle chetvā āviñchanto na sakkuṇeyya uddharituṃ evameva tvaṃ anto ca bahi ca jaṭāya jaṭito āsattavisatto tattha vilaggo seyyathāpi vā panassa vemajjhagatopi ayaṃ vaṃsakaḷīro asañjātasākhattā kenaci alaggova ṭhito sakkā ca pana agge vā mūle vā chetvā uddharituṃ evameva mayaṃ katthaci asajjamānā sabbā disā gacchāmāti tāvadeva catutthajjhānaṃ  samāpajjitvā passato eva rañño ākāsena nandamūlakapabbhāraṃ agamaṃsu tato rājā cintesi  kadā nu kho ahampi evaṃ asajjamāno bhaveyyanti tattheva ṭhito vipassanto paccekabodhiṃ sacchākāsi purimanayeneva kammaṭṭhānaṃ pucchito imaṃ gāthaṃ abhāsi
tattha vaṃsoti veḷu visāloti vitthiṇṇo vakāro avadhāraṇattho evakāro vā ayaṃ sandhivasena ettha ekāro naṭṭhā tassa parapadena sambandho taṃ pacchā yojessāma yathāti paṭibhāge visattoti laggo jaṭito saṃsibbito puttesu dāresu cāti puttadhītubhariyāsu yā apekkhāti yā taṇhā yo sineho vaṃsakkaḷīrova asajjamānoti vaṃsakaḷīro viya alaggamāno kiṃ vuttaṃ hoti yathā vaṃso visālo visatto eva hoti puttesu dāresu ca yā apekkhā sāpi evaṃ tāni vatthūni saṃsibbitvā ṭhitattā visattā eva svāhaṃ tāya apekkhāya apekkhavā visālo vaṃso viya visattoti evaṃ apekkhāya ādīnavaṃ disvā taṃ apekkhaṃ maggañāṇena chindanto ayaṃ vaṃsakaḷīrova rūpādīsu vā lābhādīsu vā kāmabhavādīsu vā diṭṭhādīsu vā taṇhāmānadiṭṭhivasena asajjamāno paccekabodhiṃ adhigatoti sesaṃ purimanayeneva veditabbaṃ

migoaraññamhīti kā uppatti eko kira bhikkhu kassapassa bhagavato sāsane yogāvacaro kālaṃ katvā bārāṇasiyaṃ seṭṭhikule uppanno  aḍḍhe mahaddhane mahābhoge so subhago ahosi tato paradāriko hutvā kālaṅkato niraye nibbatto tattha paccitvā pakkāvasesena seṭṭhibhariyāya kucchimhi itthī hutvā paṭisandhiṃ gaṇhi nirayato āgatānaṃ sattānaṃ gattāni uṇhāni honti tena seṭṭhibhariyā ḍayhamānena udarena kicchena kasirena taṃ gabbhaṃ dhāretvā kālena dārikaṃ vijāyi sā jātadivasato pabhuti mātāpitūnaṃ sesabandhuparijanānañca dessā ahosi vayappattā ca yamhi kule dinnā tatthāpi sāmikasassusasurānaṃ dessāva ahosi appiyā amanāpā atha nakkhatte ghosite seṭṭhiputto tāya saddhiṃ kīḷituṃ anicchanto vesiṃ ānetvā kīḷati sā taṃ dāsīnaṃ santikā sutvā seṭṭhiputtaṃ upasaṅkamitvā nānappakārehi anunayitvā ca āha  ayyaputta itthī nāma sacepi dasannaṃ rājūnaṃ kaniṭṭhā hoti cakkavattino vā dhītā tathāpi sāmikassa pesanakarā hoti sāmike anālapante sūle āropitā viya dukkhaṃ paṭisaṃvedeti sace ahaṃ anuggahārahā  anuggahetabbā no ce vissajjetabbā attano ñātikulaṃ gamissāmīti seṭṭhiputto  hotu bhadde mā soci kīḷanasajjā hohi nakkhattaṃ kīḷissāmāti āha seṭṭhidhītā tāvattakena sallāpamattena ussāhajātā sve nakkhattaṃ kīḷissāmīti bahuṃ khajjabhojjaṃ paṭiyādeti seṭṭhiputto dutiyadivase anārocetvāva kīḷanaṭṭhānaṃ gato sā idāni pesessati idāni pesessatīti maggaṃ olokentī nisinnā ussūraṃ disvā manusse pesesi te paccāgantvā seṭṭhiputto gatoti ārocesuṃ sā taṃ sabbaṃ paṭiyāditaṃ ādāya yānaṃ abhiruhitvā uyyānaṃ gantuṃ āraddhā
atha nandamūlakapabbhāre paccekasambuddho sattame divase nirodhā vuṭṭhāya nāgalatādantakaṭṭhaṃ khāditvā anotattadahe mukhaṃ dhovitvā kattha ajja bhikkhaṃ carissāmāti āvajjento taṃ seṭṭhidhītaraṃ disvā mayi imissā saddhākāraṃ kāretvā taṃ kammaṃ parikkhayaṃ gamissatīti ñatvā pabbhārasamīpe saṭṭhiyojanamanosilātale ṭhatvā pattacīvaramādāya abhiññāpādakaṃ jhānaṃ samāpajjitvā ākāsenāgantvā tassā paṭipathe oruyha bārāṇasiṃ abhimukho agamāsi taṃ disvāva dāsiyo seṭṭhidhītāya  ārocesuṃ sā yānā oruyha sakkaccaṃ vanditvā pattaṃ sabbarasasampannena khādanīyena bhojanīyena pūretvā padumapupphena paṭicchādetvā heṭṭhāpi padumapupphaṃ katvā pupphakalāpaṃ hatthena gahetvā paccekabuddhassa hatthe pattaṃ datvā vanditvā pupphakalāpahatthā patthanaṃ akāsi  bhante yathā idaṃ pupphaṃ evāhaṃ yattha yattha upapajjāmi tattha tattha mahājanassa piyā bhaveyyaṃ manāpāti evaṃ patthetvā dutiyampi patthesi  bhante dukkho gabbhavāso  taṃ anupagamma padumapupphe eva paṭisandhi bhaveyyāti tatiyampi patthesi  bhante jeguccho mātugāmo cakkavattidhītāpi paravasaṃ gacchati tasmā ahaṃ itthibhāvaṃ anupagamma puriso bhaveyyanti catutthampi patthesi  bhante imaṃ saṃsāradukkhaṃ atikkamma pariyosāne tumhehi pattaṃ amataṃ pāpuṇeyyanti evaṃ caturo paṇidhī katvā taṃ padumapupphakalāpaṃ pūjetvā pañcapatiṭṭhitena vanditvā pupphasadiso eva me gandho ceva vaṇṇo ca hotūti imaṃ pañcamaṃ paṇidhiṃ akāsi
tato paccekabuddho pattañca pupphakalāpañca gahetvā ākāse ṭhatvā 
icchitaṃ patthitaṃ tuyhaṃ khippameva samijjhatu
sabbe pūrentu saṅkappā cando pannaraso yathāti 
imāya  gāthāya seṭṭhidhītāya anumodanaṃ katvā seṭṭhidhītā maṃ gacchantaṃ passatūti adhiṭṭhahitvā ākāsena nandamūlakapabbhāraṃ agamāsi seṭṭhidhītāya taṃ passantiyā mahatī pīti uppajji bhavantare kataṃ akusalaṃ kammaṃ anokāsatāya parikkhīṇaṃ ciñcambiladhotatambalohabhājanamiva suddhā jātā tāvadevassā patikule ñātikule ca sabbo jano tuṭṭho kiṃ karomāti piyavacanāni ca paṇṇākārāni ca pesesi sāmikopi manusse pesesi  seṭṭhidhītaraṃ sīghaṃ ānetha ahaṃ vissaritvā uyyānaṃ āgatoti tato pabhuti ca naṃ ure vilittacandanaṃ viya āmuttamuttāhāraṃ viya pupphamālā viya ca piyāyanto parihari sā tattha yāvatāyukaṃ issariyabhogayuttasukhaṃ anubhavitvā kālaṃ katvā purisabhāvena devaloke padumapupphe uppajji so devaputto gacchantopi padumapupphagabbhe eva gacchati tiṭṭhantopi nisīdantopi sayantopi padumapupphagabbheyeva sayati mahāpadumadevaputtoti ca naṃ vohariṃsu evaṃ  so tena iddhānubhāvena anulomapaṭilomaṃ cha devaloke eva saṃsarati
tena ca samayena bārāṇasirañño vīsati itthisahassāni honti tāsu ekāpi puttaṃ na labhati amaccā rājānaṃ viññāpesuṃ  deva kulavaṃsānupālako putto icchitabbo atraje avijjamāne khettajopi kulavaṃsadharo hotīti atha rājā ṭhapetvā mahesiṃ avasesā itthiyo sattāhaṃ dhammanāṭakaṃ karothāti yathākāmaṃ bahi carāpesi tathāpi puttaṃ nālattha puna amaccā āhaṃsu  mahārāja mahesī nāma puññena ca paññāya ca sabbaitthīnaṃ aggā appeva nāma devo mahesiyā kucchimhi puttaṃ labheyyāti rājā mahesiyā  etamatthaṃ ārocesi sā āha  mahārāja yā itthī sīlavatī saccavādinī sā puttaṃ labheyya hirottapparahitāya kuto puttoti pāsādaṃ abhiruhitvā pañca sīlāni samādiyitvā punappunaṃ āvajjesi sīlavatiyā rājadhītāya pañca sīlāni āvajjentiyā puttapatthanācitte uppannamatte sakkassa āsanaṃ saṃkampi
atha sakko āvajjento etamatthaṃ viditvā  sīlavatiyā rājadhītāya puttavaraṃ demīti ākāsenāgantvā deviyā sammukhe ṭhito kiṃ varesi devīti puttaṃ mahārājāti dammi te devi puttaṃ mā cintayīti vatvā devalokaṃ gantvā atthi nu kho ettha khīṇāyukoti āvajjento ayaṃ mahāpadumo uparidevalokaṃ gantukāmo ca bhavissatīti ñatvā tassa vimānaṃ gantvā tāta mahāpaduma manussalokaṃ gacchāhīti yāci so mā evaṃ mahārāja bhaṇa jegucchito manussalokoti  tāta tvaṃ manussaloke puññaṃ katvā idhūpapanno tattheva ṭhatvā pāramiyo pūretabbā gaccha tātāti dukkho mahārāja gabbhavāso na sakkomi tattha vasitunti tāta te gabbhavāso natthi tathā hi tvaṃ kammamakāsi yathā padumagabbheyeva nibbattissasi gaccha tātāti punappunaṃ vuccamāno adhivāsesi
so devalokā cavitvā bārāṇasirañño uyyāne silāpaṭṭapokkharaṇiyaṃ padumagabbhe nibbatto tañca rattiṃ paccūsasamaye mahesī supinantena  vīsatiitthisahassaparivutā uyyānaṃ gantvā silāpaṭṭapokkharaṇiyaṃ padumagabbhe puttaṃ laddhā viya ahosi sā pabhātāya rattiyā sīlāni rakkhamānā tattha gantvā ekaṃ padumapupphaṃ addasa taṃ neva tīre hoti na gambhīre saha dassaneneva cassā tattha puttasineho uppajji sā sayaṃ eva otaritvā taṃ pupphaṃ aggahesi pupphe gahitamatteyeva pattāni vikasiṃsu tattha suvaṇṇapaṭimaṃ viya dārakaṃ addasa disvāva putto me laddhoti saddaṃ nicchāresi mahājano sādhukārasahassāni pavattesi rañño ca pesesi rājā sutvā kattha laddhoti pucchitvā laddhokāsaṃ sutvā uyyānañca pokkharaṇiyaṃ padumañca amhākaṃyeva tasmā amhākaṃ khette jātattā khettajo nāmāyaṃ puttoti vatvā nagaraṃ pavesetvā vīsatisahassaitthiyo dhātikiccaṃ kāresi yā yā kumārassa ruciṃ ñatvā patthitaṃ patthitaṃ khādanīyaṃ khādāpeti sā sā sahassaṃ labhati sakalabārāṇasī calitā sabbo jano kumārassa paṇṇākārasahassāni pesesi kumāro taṃ taṃ atinetvā imaṃ khāda imaṃ bhuñjāti vuccamāno bhojanena ubbāḷho ukkaṇṭhito hutvā gopuradvāraṃ gantvā lākhāguḷakena kīḷati
tadā  aññataro paccekabuddho bārāṇasiṃ nissāya isipatane vasati so kālasseva vuṭṭhāya senāsanavattasarīraparikammamanasikārādīni sabbakiccāni katvā paṭisallānā vuṭṭhito ajja kattha bhikkhaṃ gahessāmīti āvajjento kumārassa sampattiṃ disvā esa pubbe kiṃ kammaṃ karīti vīmaṃsanto mādisassa piṇḍapātaṃ datvā catasso patthanā patthesi tattha tisso siddhā ekā tāva na sijjhati tassa upāyena ārammaṇaṃ dassemīti bhikkhācāravasena kumārassa santikaṃ agamāsi kumāro taṃ disvā samaṇa mā idha āgacchi ime hi tampi imaṃ khāda imaṃ bhuñjāti vadeyyunti āha so ekavacaneneva tato nivattitvā attano senāsanaṃ agamāsi kumāro parijanaṃ āha  ayaṃ samaṇo mayā vuttamattova nivatto kuddho nu kho mamāti so tehi pabbajitā nāma na kodhaparāyaṇā honti parena pasannamanena yaṃ dinnaṃ tena yāpentīti vuccamānepi  duṭṭho evarūpo nāma  samaṇo khamāpessāmi nanti mātāpitūnaṃ ārocetvā hatthiṃ abhiruhitvā mahatā rājānubhāvena isipatanaṃ gantvā migayūthaṃ disvā pucchi  kinnāmeteti ete sāmi migā nāmāti etesaṃ imaṃ khādatha imaṃ bhuñjatha imaṃ sāyathāti vatvā paṭijaggantā atthīti natthi sāmi yattha tiṇodakaṃ sulabhaṃ tattha vasantīti
kumāro yathā ime arakkhiyamānāva yattha icchanti tattha vasanti kadā nu kho ahampi evaṃ vaseyyanti etaṃ ārammaṇaṃ aggahesi paccekabuddhopi tassa āgamanaṃ ñatvā senāsanamaggañca caṅkamanañca sammajjitvā maṭṭhaṃ katvā ekadvattikkhattuṃ caṅkamitvā padanikkhepaṃ dassetvā divāvihārokāsañca paṇṇasālañca sammajjitvā maṭṭhaṃ katvā pavisanapadanikkhepaṃ dassetvā nikkhamanapadanikkhepaṃ adassetvā aññatra agamāsi kumāro tattha gantvā taṃ padesaṃ sammajjitvā maṭṭhakataṃ disvā vasati maññe ettha so paccekabuddhoti parijanena bhāsitaṃ sutvā āha  pātopi so samaṇo dussati idāni hatthiassādīhi attano okāsaṃ akkantaṃ disvā suṭṭhutaraṃ dusseyya idheva tumhe tiṭṭhathāti hatthikkhandhā oruyha ekakova senāsanaṃ paviṭṭho vattasīsena susammaṭṭhokāse padanikkhepaṃ disvā so dānāyaṃ samaṇo ettha caṅkamanto na vaṇijjādikammaṃ cintesi addhāyaṃ attano hitameva cintesi maññeti pasannamānaso caṅkamaṃ abhiruhitvā dūrīkataputhuvitakko gantvā pāsāṇaphalake nisīditvā sañjātaekaggo hutvā paṇṇasālaṃ pavisitvā vipassanto paccekabodhiñāṇaṃ adhigantvā purimanayeneva purohitena kammaṭṭhānaṃ pucchito gaganatale nisinno imaṃ gāthamabhāsi
tattha migoti dve migā  eṇīmigo ca pasadamigo ca apica sabbesaṃ āraññikānaṃ  catuppadānaṃ etaṃ adhivacanaṃ idha pana pasadamigo adhippetoti vadanti araññamhīti gāmañca gāmūpacārañca ṭhapetvā avasesaṃ araññaṃ idha pana uyyānaṃ adhippetaṃ tasmā uyyānamhīti vuttaṃ hoti yathāti paṭibhāge abaddhoti rajjubandhanādīhi abaddho etena vissatthacariyaṃ dīpeti yenicchakaṃ gacchati vocarāyāti yena yena disābhāgena gantumicchati tena  tena disābhāgena gocarāya gacchati vuttampi cetaṃ bhagavatā 
seyyathāpi  bhikkhave āraññako migo araññe pavane caramāno vissattho gacchati vissattho tiṭṭhati vissattho nisīdati vissattho seyyaṃ kappeti taṃ kissa hetu anāpāthagato bhikkhave luddassa evameva kho bhikkhave bhikkhu vivicceva kāmehi paṭhamaṃ jhānaṃ upasampajja viharati ayaṃ vuccati bhikkhave bhikkhu antamakāsi māraṃ apadaṃ vadhitvā māracakkhuṃ adassanaṃ gato pāpimatoti  vitthāro
seritanti sacchandavuttitaṃ aparāyattataṃ vā idaṃ vuttaṃ hoti  yathā migo araññamhi abaddho yenicchakaṃ gacchati gocarāya tathā kadā nu kho ahampi taṇhābandhanaṃ chinditvā evaṃ gaccheyyanti viññū paṇḍito naro seritaṃ pekkhamāno eko careti

āmantanā hotīti kā uppatti bārāṇasirañño kira mahāupaṭṭhānasamaye amaccā upasaṅkamiṃsu tesu eko amacco deva sotabbaṃ atthīti ekamantaṃ gamanaṃ yāci so uṭṭhāyāsanā agamāsi puna eko mahāupaṭṭhāne nisinnaṃ yāci eko hatthikkhandhe nisinnaṃ eko assapiṭṭhiyaṃ nisinnaṃ eko suvaṇṇarathe nisinnaṃ eko sivikāya nisīditvā uyyānaṃ gacchantaṃ yāci rājā tato orohitvā agamāsi aparo janapadacārikaṃ gacchantaṃ yāci tassapi vacanaṃ sutvā hatthikkhandhato oruyha ekamantaṃ agamāsi evaṃ so tehi nibbinno hutvā pabbaji amaccā issariyena vaḍḍhanti tesu eko gantvā rājānaṃ āha  asukaṃ nāma mahārāja janapadaṃ mayhaṃ dehīti rājā taṃ itthannāmo bhuñjatīti bhaṇati so rañño vacanaṃ anādiyitvā gacchāmahaṃ taṃ janapadaṃ gahetvā bhuñjāmīti tattha gantvā kalahaṃ katvā puna ubhopi rañño santikaṃ āgantvā aññamaññassa  dosaṃ ārocenti rājā na sakkā ime tosetunti tesaṃ lobhe ādīnavaṃ disvā vipassanto paccekabodhiṃ sacchākāsi so purimanayena imaṃ udānaṃ abhāsi
tassattho   sahāyamajjhe ṭhitassa divāseyyasaṅkhāte vāse ca mahāupaṭṭhānasaṅkhāte ṭhāne ca uyyānagamanasaṅkhāte gamane ca janapadacārikasaṅkhātāya cārikāya ca idaṃ me suṇa idaṃ me dehītiādinā nayena tathā tathā āmantanā hoti tasmā ahaṃ tattha nibbijjitvā yāyaṃ ariyajanasevitā anekānisaṃsā ekantasukhā evaṃ santepi  lobhābhibhūtehi sabbakāpurisehi anabhipatthitā pabbajjā taṃ anabhijjhitaṃ paresaṃ avasavattanena bhabbapuggalavasena seritañca pekkhamāno vipassanaṃ ārabhitvā anukkamena paccekabodhiṃ adhigatosmi sesaṃ vuttanayamevāti

khiḍḍāratīti kā uppatti bārāṇasiyaṃ kira ekaputtakabrahmadatto nāma rājā ahosi so tassa ekaputtako piyo ahosi manāpo pāṇasamo rājā sabbairiyāpathesu puttakaṃ gahetvāva vattati so ekadivasaṃ uyyānaṃ gacchanto taṃ ṭhapetvā gato kumāropi taṃ divasaṃyeva uppannena byādhinā mato amaccā puttasinehena rañño hadayampi phaleyyāti anārocetvāva naṃ jhāpesuṃ rājā uyyāne surāmadena matto puttaṃ neva sarati tathā dutiyadivasepi nhānabhojanavelāsu atha bhuttāvī nisinno saritvā puttaṃ me ānethāti āha tassa anurūpena vidhānena taṃ pavattiṃ ārocesuṃ tato sokābhibhūto nisinno evaṃ yoniso manasākāsi  imasmiṃ sati idaṃ hoti imassuppādā idaṃ uppajjatīti evaṃ anukkamena anulomapaṭilomaṃ paṭiccasamuppādaṃ sammasanto paccekasambodhiṃ sacchākāsi sesaṃ saṃsaggagāthāvaṇṇanāyaṃ vuttasadisameva ṭhapetvā gāthāyatthavaṇṇanaṃ
atthavaṇṇanā pana  khiḍḍāti kīḷanā sā duvidhā hoti kāyikā ca vācasikā ca tattha kāyikā nāma hatthīhipi kīḷanti assehipi rathehipi dhanūhipi tharūhipīti evamādi vācasikā nāma gītaṃ silokabhaṇanaṃ mukhabheriālambarabherīti evamādi ratīti pañcakāmaguṇarati vipulanti yāva aṭṭhimiñjaṃ ahacca ṭhānena sakalattabhāvabyāpakaṃ sesaṃ pākaṭameva  anusandhiyojanāpi cettha saṃsaggagāthāya vuttanayeneva veditabbā tato parañca sabbaṃ

cātuddisoti  kā uppatti pubbe kira kassapassa bhagavato sāsane pañca paccekabodhisattā pabbajitvā vīsati vassasahassāni gatapaccāgatavattaṃ pūretvā devaloke nibbattā tato cavitvā tesaṃ jeṭṭhako bārāṇasirājā ahosi sesā pākatikarājāno te cattāropi kammaṭṭhānaṃ uggaṇhitvā rajjaṃ pahāya pabbajitvā anukkamena  paccekabuddhā hutvā nandamūlakapabbhāre vasantā ekadivasaṃ samāpattito vuṭṭhāya vaṃsakkaḷīragāthāyaṃ vuttanayeneva attano kammañca sahāyañca āvajjetvā ñatvā bārāṇasirañño upāyena ārammaṇaṃ dassetuṃ okāsaṃ gavesanti so ca rājā tikkhattuṃ rattiyā ubbijjati bhīto vissaraṃ karoti mahātale dhāvati purohitena kālasseva vuṭṭhāya sukhaseyyaṃ pucchitopi kuto me ācariya sukhanti sabbaṃ taṃ pavattiṃ ārocesi purohitopi ayaṃ rogo na sakkā yena kenaci uddhaṃ virecanādinā bhesajjakammena vinetuṃ mayhaṃ pana khādanūpāyo uppannoti cintetvā rajjahānijīvitantarāyādīnaṃ pubbanimittaṃ etaṃ mahārājāti rājānaṃ suṭṭhutaraṃ ubbejetvā tassa vūpasamanatthaṃ ettake ca ettake ca hatthiassarathādayo hiraññasuvaṇṇañca dakkhiṇaṃ datvā yañño yajitabboti yaññayajane samādapesi
tato paccekabuddhā anekāni pāṇasahassāni yaññatthāya sampiṇḍiyamānāni disvā etasmiṃ kamme kate dubbodhaneyyo bhavissati handa naṃ paṭikacceva gantvā pekkhāmāti vaṃsakkaḷīragāthāyaṃ vuttanayena āgantvā piṇḍāya caramānā rājaṅgaṇe paṭipāṭiyā agamaṃsu rājā sīhapañjare ṭhito rājaṅgaṇaṃ olokayamāno te addakkhi saha dassaneneva cassa sineho uppajji tato te pakkosāpetvā ākāsatale paññattāsane nisīdāpetvā sakkaccaṃ bhojetvā katabhattakicce ke tumheti pucchi mayaṃ mahārāja cātuddisā nāmāti bhante cātuddisāti imassa ko atthoti catūsu disāsu katthaci  kutoci bhayaṃ vā cittutrāso vā amhākaṃ natthi mahārājāti bhante tumhākaṃ taṃ bhayaṃ kiṃ kāraṇā na hotīti mayaṃ mahārāja mettaṃ bhāvema karuṇaṃ bhāvema muditaṃ bhāvema upekkhaṃ bhāvema tena no taṃ bhayaṃ na hotīti vatvā uṭṭhāyāsanā attano vasanaṭṭhānaṃ agamaṃsu
tato rājā cintesi  ime samaṇā mettādibhāvanāya bhayaṃ na hotīti bhaṇanti brāhmaṇā pana anekasahassapāṇavadhaṃ vaṇṇayanti kesaṃ nu kho vacanaṃ saccanti athassa etadahosi  samaṇā suddhena asuddhaṃ dhovanti brāhmaṇā pana asuddhena asuddhaṃ na sakkā kho pana asuddhena asuddhaṃ dhovituṃ pabbajitānaṃ eva vacanaṃ saccanti so sabbe sattā sukhitā hontūtiādinā nayena mettādayo cattāropi brahmavihāre bhāvetvā hitapharaṇena cittena  amacce āṇāpesi  sabbe pāṇe muñcatha sītāni pānīyāni pivantu haritāni tiṇāni khādantu sīto ca vāto tesaṃ upavāyatūti  te tathā akaṃsu
tato rājā kalyāṇamittānaṃ vacanena pāpakammato muttomhīti tattheva nisinno vipassitvā paccekabodhiṃ sacchākāsi amaccehi ca bhojanavelāyaṃ bhuñja mahārāja kāloti vutte nāhaṃ rājāti purimanayeneva sabbaṃ vatvā imaṃ udānabyākaraṇagāthaṃ abhāsi
tattha cātuddisoti catūsu disāsu yathāsukhavihārī ekaṃ disaṃ pharitvā viharatītiādinā vā nayena brahmavihārabhāvanāya pharitā catasso disā assa santīti cātuddiso tāsu catūsu disāsu katthaci satte vā saṅkhāre vā bhayena na paṭihanatīti appaṭigho santussamānoti dvādasavidhassa santosassa vasena santussako ca itarītarenāti uccāvacena paccayena parissayānaṃ sahitā achambhīti ettha parissayanti kāyacittāni parihāpenti vā tesaṃ sampattiṃ tāni vā paṭicca sayantīti parissayā bāhirānaṃ sīhabyagghādīnaṃ abbhantarānañca kāmacchandādīnaṃ kāyacittupaddavānaṃ etaṃ adhivacanaṃ te parissaye adhivāsanakhantiyā ca vīriyādīhi dhammehi ca sahatīti parissayānaṃ sahitā thaddhabhāvakarabhayābhāvena achambhī kiṃ vuttaṃ hoti yathā te cattāro samaṇā evaṃ itarītarena paccayena santussamāno ettha paṭipattipadaṭṭhāne santose ṭhito catūsu disāsu mettādibhāvanāya cātuddiso sattasaṅkhāresu  paṭihananabhayābhāvena appaṭigho ca hoti so cātuddisattā vuttappakārānaṃ parissayānaṃ sahitā appaṭighattā achambhī ca hotīti evaṃ paṭipattiguṇaṃ disvā yoniso paṭipajjitvā paccekabodhiṃ adhigatomhīti atha vā te samaṇā viya santussamāno itarītarena vuttanayena cātuddiso hotīti ñatvā evaṃ cātuddisabhāvaṃ patthayanto yoniso paṭipajjitvā adhigatomhi tasmā aññopi īdisaṃ ṭhānaṃ patthayanto cātuddisatāya parissayānaṃ sahitā appaṭighatāya ca achambhī hutvā eko care khaggavisāṇakappoti sesaṃ vuttanayamevāti

dussaṅgahāti kā uppatti bārāṇasirañño kira aggamahesī kālamakāsi tato vītivattesu sokadivasesu ekadivasaṃ amaccā rājūnaṃ nāma tesu tesu kiccesu aggamahesī  avassaṃ icchitabbā sādhu devo aññampi deviṃ ānetūti yāciṃsu rājā tena hi bhaṇe jānāthāti āha te pariyesantā sāmantarajje rājā mato  tassa devī rajjaṃ anusāsati sā ca gabbhinī ahosi amaccā ayaṃ rañño anurūpāti ñatvā taṃ yāciṃsu sā gabbhinī nāma manussānaṃ amanāpā hoti sace āgametha yāva vijāyāmi evaṃ sādhu no ce aññaṃ pariyesathāti āha te raññopi etamatthaṃ ārocesuṃ rājā gabbhinīpi hotu ānethāti āha te ānesuṃ rājā taṃ abhisiñcitvā sabbaṃ mahesiyā bhogaṃ adāsi tassā parijanānañca nānāvidhehi paṇṇākārehi saṅgaṇhāti sā kālena puttaṃ vijāyi rājā taṃ attano puttaṃ viya sabbiriyāpathesu aṅke ca ure ca katvā viharati tadā deviyā parijanā cintesuṃ  rājā ativiya saṅgaṇhāti kumāre ativissāsaṃ karoti handa naṃ paribhindissāmāti
tato kumāraṃ āhaṃsu  tvaṃ tāta amhākaṃ rañño putto na imassa rañño putto mā ettha vissāsaṃ āpajjīti atha kumāro ehi puttāti raññā vuccamānopi hatthena ākaḍḍhiyamānopi pubbe  viya rājānaṃ na allīyati rājā kiṃ kāraṇanti vīmaṃsanto taṃ pavattiṃ ñatvā ete mayā saṅgahitāpi paṭikkūlavuttino evāti nibbijjitvā rajjaṃ pahāya pabbajito rājā pabbajitoti amaccaparijanāpi bahū pabbajiṃsu saparijano rājā pabbajitopi manussā paṇīte paccaye upanenti rājā paṇīte paccaye yathāvuḍḍhaṃ dāpesi tattha ye sundaraṃ labhanti te tussanti itare ujjhāyanti mayaṃ pariveṇādīni sammajjantā sabbakiccāni karonti lūkhabhattaṃ jiṇṇavatthañca labhāmāti so tampi ñatvā ime yathāvuḍḍhaṃ dīyamānāpi ujjhāyanti aho dussaṅgahā parisāti pattacīvaramādāya ekova araññaṃ pavisitvā vipassanaṃ ārabhitvā paccekabodhiṃ sacchākāsi tattha āgatehi ca kammaṭṭhānaṃ pucchito imaṃ gāthamabhāsi sā atthato pākaṭā eva ayaṃ pana yojanā  dussaṅgahā pabbajitāpi eke ye asantosābhibhūtā tathāvidhā eva ca atho gahaṭṭhā gharamāvasantā etāhaṃ dussaṅgahabhāvaṃ jigucchanto vipassanaṃ ārabhitvā adhigatoti sesaṃ purimanayeneva veditabbanti

oropayitvāti kā uppatti bārāṇasiyaṃ kira cātumāsikabrahmadatto nāma rājā gimhānaṃ paṭhame māse uyyānaṃ gato tattha ramaṇīye bhūmibhāge nīlaghanapattasañchannaṃ koviḷārarukkhaṃ  disvā koviḷāramūle mama sayanaṃ paññāpethāti vatvā uyyāne kīḷitvā sāyanhasamayaṃ tattha seyyaṃ kappesi puna gimhānaṃ majjhime māse uyyānaṃ gato tadā koviḷāro pupphito hoti tadāpi tatheva akāsi punapi gimhānaṃ pacchime māse gato tadā koviḷāro sañchinnapatto sukkharukkho viya hoti tadāpi rājā adisvāva taṃ rukkhaṃ pubbaparicayena tattheva seyyaṃ āṇāpesi amaccā jānantāpi rañño āṇattiyā tattha sayanaṃ paññāpesuṃ so uyyāne kīḷitvā sāyanhasamaye tattha seyyaṃ kappento taṃ rukkhaṃ disvā are ayaṃ pubbe sañchannapatto maṇimayo viya abhirūpadassano ahosi tato maṇivaṇṇasākhantare ṭhapitapavāḷaṅkurasadisehi pupphehi  sassirikadassano ahosi muttajālasadisavālikākiṇṇo cassa heṭṭhābhūmibhāgo bandhanā pavuttapupphasañchanno rattakambalasanthato viya ahosi so nāmajja sukkharukkho viya sākhāmattāvaseso ṭhito aho jarāya upahato koviḷāroti cintetvā anupādiṇṇampi tāya jarāya haññati kimaṅgaṃ pana upādiṇṇanti aniccasaññaṃ paṭilabhi tadanusāreneva sabbasaṅkhāre dukkhato anattato ca vipassantova aho vatāhampi sañchinnapatto koviḷāro viya apagatagihibyañjano bhaveyyanti patthayamāno anupubbena tasmiṃ sayanatale dakkhiṇena passena nipannoyeva vipassitvā paccekabodhiṃ sacchākāsi tato gamanakāle amaccehi kālo deva gantunti vutte nāhaṃ rājātiādīni vatvā purimanayeneva imaṃ gāthamabhāsi
tattha oropayitvāti apanetvā gihibyañjanānīti kesamassuodātavatthālaṅkāramālāgandhavilepanaputtadāradāsidāsādīni etāni gihibhāvaṃ byañjayanti tasmā gihibyañjanānīti vuccanti sañchinnapattoti patitapatto chetvānāti maggañāṇena chinditvā vīroti maggavīriyena samannāgato gihibandhanānīti kāmabandhanāni kāmā hi gihīnaṃ bandhanāni ayaṃ tāva padattho ayaṃ pana adhippāyo  aho vatāhampi oropayitvā gihibyañjanāni sañchinnapatto yathā koviḷāro bhaveyyanti evaṃ cintayamāno vipassanaṃ ārabhitvā adhigatoti sesaṃ purimanayeneva veditabbanti


sacelabhethāti kā uppatti pubbe kira kassapassa bhagavato sāsane dve paccekabodhisattā pabbajitvā vīsati vassasahassāni  gatapaccāgatavattaṃ pūretvā devaloke uppannā tato cavitvā tesaṃ jeṭṭhako bārāṇasirañño putto kaniṭṭho purohitassa putto ahosi te ekadivasaṃyeva paṭisandhiṃ gahetvā ekadivasameva mātu kucchito nikkhamitvā sahapaṃsukīḷakā sahāyakā ahesuṃ purohitaputto paññavā ahosi so rājaputtaṃ āha  samma tvaṃ tava  pituno accayena rajjaṃ labhissasi ahaṃ purohitaṭṭhānaṃ susikkhitena ca rajjaṃ anusāsituṃ sakkā ehi sippaṃ uggaṇhissāmāti tato ubhopi yaññopacitā hutvā gāmanigamādīsu bhikkhaṃ caramānā paccantajanapadagāmaṃ gatā tañca gāmaṃ pañca paccekabuddhā bhikkhācāravelāya pavisiṃsu tattha manussā paccekabuddhe disvā ussāhajātā āsanāni paññāpetvā paṇītaṃ khādanīyaṃ vā bhojanīyaṃ vā upanāmetvā pūjenti tesaṃ etadahosi  amhehi sadisā uccākulikā nāma natthi api ca panime manussā yadi icchanti amhākaṃ bhikkhaṃ denti yadi nicchanti na denti imesaṃ pana pabbajitānaṃ evarūpaṃ sakkāraṃ karonti addhā ete kiñci sippaṃ jānanti handa nesaṃ santike sippaṃ uggaṇhāmāti te manussesu paṭikkantesu okāsaṃ labhitvā yaṃ bhante tumhe sippaṃ jānātha taṃ amhehi sikkhāpethāti yāciṃsu paccekabuddhā na sakkā apabbajitena sikkhitunti āhaṃsu te pabbajjaṃ yācitvā pabbajiṃsu tato nesaṃ paccekabuddhā evaṃ vo nivāsetabbaṃ evaṃ pārupitabbantiādinā nayena ābhisamācārikaṃ ācikkhitvā imassa sippassa ekībhāvābhirati nipphatti tasmā ekeneva nisīditabbaṃ ekena caṅkamitabbaṃ ekena ṭhātabbaṃ ekena sayitabbanti pāṭiyekkaṃ paṇṇasālaṃ adaṃsu tato te attano attano paṇṇasālaṃ pavisitvā nisīdiṃsu purohitaputto nisinnakālato pabhuti cittasamādhānaṃ laddhā jhānaṃ paṭilabhi rājaputto muhutteneva ukkaṇṭhito tassa santikaṃ āgato so taṃ disvā kiṃ sammāti pucchi ukkaṇṭhitomhīti āha tena hi idha nisīdāti so tattha muhuttaṃ nisīditvā āha  imassa kira samma sippassa ekībhāvābhirati nipphattīti purohitaputto evaṃ samma tena hi tvaṃ attano nisinnokāsaṃ eva gaccha uggaṇhissāmi imassa sippassa nipphattinti āha so gantvā punapi muhuttakeneva ukkaṇṭhito purimanayeneva tikkhattuṃ āgato
tato naṃ purohitaputto tatheva uyyojetvā tasmiṃ gate cintesi  ayaṃ attano ca kammaṃ hāpeti mama ca idhābhikkhaṇaṃ āgacchatīti so paṇṇasālato nikkhamma araññaṃ paviṭṭho itaro attano paṇṇasālāyeva nisinno punapi muhuttakeneva ukkaṇṭhito tassa santikaṃ  āgantvā  ito cito ca maggantopi taṃ adisvā cintesi  yo gahaṭṭhakāle paṇṇākāraṃ ādāya āgatopi maṃ daṭṭhuṃ na labhati so dāni mayi āgate dassanampi adātukāmo apakkami aho are citta na lajjasi yaṃ maṃ catukkhattuṃ idhānesi na so dāni te vase vattissāmi aññadatthu taṃyeva mama vase vattāpessāmīti attano senāsanaṃ pavisitvā vipassanaṃ ārabhitvā paccekabodhiṃ sacchikatvā ākāsena nandamūlakapabbhāraṃ agamāsi itaropi araññaṃ pavisitvā vipassanaṃ ārabhitvā paccekabodhiṃ sacchikatvā tattheva agamāsi te ubhopi manosilātale nisīditvā pāṭiyekkaṃ pāṭiyekkaṃ imā udānagāthāyo abhāsiṃsu
tattha nipakanti pakatinipakaṃ paṇḍitaṃ kasiṇaparikammādikusalaṃ sādhuvihārinti appanāvihārena vā upacārena vā samannāgataṃ dhīranti dhitisampannaṃ tattha nipakattena dhitisampadā vuttā idha pana dhitisampannamevāti attho dhiti nāma asithilaparakkamatā kāmaṃ taco ca nhāru cāti  evaṃ pavattavīriyassetaṃ adhivacanaṃ apica dhikkatapāpotipi dhīro rājāva raṭṭhaṃ vijitaṃ pahāyāti yathā pakatirājā vijitaṃ raṭṭhaṃ anatthāvahanti ñatvā rajjaṃ pahāya eko carati evaṃ bālasahāyaṃ pahāya eko care atha vā rājāva raṭṭhanti yathā sutasomo rājā raṭṭhaṃ vijitaṃ pahāya eko cari yathā ca mahājanako rājā evaṃ eko carīti ayampi tassa attho sesaṃ vuttānusārena sakkā jānitunti na vitthāritanti

addhā pasaṃsāmāti imissā gāthāya yāva ākāsatale paññattāsane paccekabuddhānaṃ nisajjā tāva cātuddisagāthāya uppattisadisā eva uppatti ayaṃ pana viseso  yathā so rājā rattiyā tikkhattuṃ ubbijji na tathā ayaṃ nevassa yañño paccupaṭṭhito ahosi so ākāsatale paññattesu āsanesu paccekabuddhe nisīdāpetvā ke tumheti pucchi mayaṃ mahārāja anavajjabhojino nāmāti bhante  anavajjabhojinoti imassa ko atthoti sundaraṃ vā asundaraṃ vā laddhā nibbikārā bhuñjāma mahārājāti taṃ sutvā rañño etadahosi  yaṃnūnāhaṃ ime upaparikkheyyaṃ edisā vā no vāti taṃ divasaṃ kaṇājakena bilaṅgadutiyena parivisi taṃ paccekabuddhā amataṃ viya nibbikārā bhuñjiṃsu rājā ime  paṭiññātattā ekadivasaṃ nibbikārā  honti puna sve jānissāmīti svātanāya nimantesi dutiyadivasepi tathevākāsi tepi tatheva paribhuñjiṃsu atha rājā sundaraṃ datvā vīmaṃsissāmīti punapi nimantetvā dve divase mahāsakkāraṃ katvā paṇītena ativicitrena khādanīyena bhojanīyena parivisi tepi tatheva nibbikārā paribhuñjitvā rañño maṅgalaṃ vatvā pakkamiṃsu rājā acirapakkantesu tesu anavajjabhojino ete aho vatāhampi anavajjabhojī bhaveyyanti cintetvā mahārajjaṃ pahāya pabbajjaṃ samādāya vipassanaṃ ārabhitvā paccekabuddho hutvā mañjūsakarukkhamūle paccekabuddhānaṃ majjhe attano ārammaṇaṃ vibhāvento imaṃ gāthamabhāsi sā padatthato uttānameva kevalaṃ pana sahāyasampadanti ettha asekhehi sīlādikkhandhehi sampannā sahāyā eva sahāyasampadāti veditabbā
ayaṃ panettha yojanā  yā ayaṃ vuttā sahāyasampadā taṃ sahāyasampadaṃ addhā pasaṃsāma ekaṃseneva thomemāti vuttaṃ hoti kathaṃ seṭṭhā samā sevitabbā sahāyāti kasmā attano sīlādīhi seṭṭhe sevamānassa sīlādayo dhammā anuppannā uppajjanti uppannā ca vuddhiṃ virūḷhiṃ vepullaṃ pāpuṇanti same sevamānassa aññamaññaṃ sādhāraṇena kukkuccassa vinodanena ca laddhā na parihāyanti ete pana sahāyake seṭṭhe ca same ca aladdhā kuhanādimicchājīvaṃ pahāya dhammena samena uppannaṃ bhojanaṃ bhuñjanto tattha ca paṭighānunayaṃ anuppādento anavajjabhojī hutvā atthakāmo kulaputto eko care khaggavisāṇakappo ahampi evaṃ caranto imaṃ sampattiṃ adhigatomhīti

disvā suvaṇṇassāti kā uppatti aññataro kira bārāṇasiyaṃ rājā gimhasamaye divāseyyaṃ upagato ahosi santike cassa  vaṇṇadāsī gosītacandanaṃ pisati tassā ekabāhāya ekaṃ suvaṇṇavalayaṃ ekabāhāya dve tāni saṅghaṭṭenti itaraṃ na saṅghaṭṭati rājā taṃ disvā evameva gaṇavāse saṅghaṭṭanā ekavāse asaṅghaṭṭanāti cintetvā punappunaṃ dāsiṃ olokesi tena ca samayena sabbālaṅkāravibhūsitā devī taṃ bījayantī ṭhitā hoti sā vaṇṇadāsiyā paṭibaddhacitto maññe rājāti cintetvā taṃ dāsiṃ uṭṭhāpetvā sayameva pisitumāraddhā athassā ca ubhosu bāhāsu aneke suvaṇṇavalayā te saṅghaṭṭayantā mahāsaddaṃ janayiṃsu rājā  atisuṭṭhutaraṃ nibbindo dakkhiṇapassena nipannoyeva vipassanaṃ ārabhitvā paccekabodhiṃ sacchākāsi taṃ anuttarasukhena sukhitaṃ nipannaṃ candanahatthā devī upasaṅkamitvā ālimpāmi  mahārājāti āha so apehi mā ālimpāhīti āha sā kissa mahārājāti so nāhaṃ rājāti evametesaṃ kathāsallāpaṃ sutvā amaccā upasaṅkamiṃsu tehipi mahārājavādena ālapito nāhaṃ bhaṇe rājāti āha sesaṃ paṭhamagāthāya vuttasadisameva
ayaṃ pana gāthāvaṇṇanā  tattha disvāti oloketvā suvaṇṇassāti kañcanassa valayānīti pāṭhaseso sāvasesapadattho hi ayaṃ attho pabhassarānīti pabhāsanasīlāni jutimantānīti vuttaṃ hoti sesaṃ uttānapadatthameva ayaṃ pana yojanā  disvā bhujasmiṃ suvaṇṇassa valayāni gaṇavāse sati saṅghaṭṭanā ekavāse asaṅghaṭṭanāti evaṃ cintetvā vipassanaṃ ārabhitvā adhigatomhīti sesaṃ suviññeyyamevāti

evaṃ dutiyenāti kā uppatti aññataro kira bārāṇasirājā daharova pabbajitukāmo amacce āṇāpesi  deviṃ gahetvā rajjaṃ pariharatha ahaṃ pabbajissāmīti amaccā  mahārāja arājakaṃ rajjaṃ amhehi na sakkā rakkhituṃ sāmantarājāno āgamma vilumpissanti yāva ekopi putto uppajjati tāva āgamehīti saññāpesuṃ muducitto rājā adhivāsesi atha devī gabbhaṃ gaṇhi rājā puna te āṇāpesi  devī gabbhinī puttaṃ jātaṃ rajje abhisiñcitvā rajjaṃ pariharatha ahaṃ pabbajissāmīti amaccā  dujjānaṃ mahārāja etaṃ yaṃ devī puttaṃ vā vijāyissati dhītaraṃ vāti tāva vijāyanakālaṃ āgamehīti punapi rājānaṃ saññāpesuṃ atha sā puttaṃ vijāyi tadāpi rājā tatheva amacce āṇāpesi amaccā punapi rājānaṃ  āgamehi mahārāja yāva paṭibalo hotīti bahūhi kāraṇehi saññāpesuṃ tato kumāre paṭibale jāte amacce sannipātāpetvā paṭibalo dāni ayaṃ taṃ rajje abhisiñcitvā paṭipajjathāti amaccānaṃ okāsaṃ adatvā antarāpaṇato kāsāyavatthādayo sabbaparikkhāre āharāpetvā antepure eva pabbajitvā mahājanako viya nikkhamitvā gato sabbaparijano nānappakāraṃ paridevamāno rājānaṃ anubandhi so rājā yāva attano rajjasīmā tāva gantvā kattaradaṇḍena lekhaṃ ākaḍḍhitvā  ayaṃ lekhā nātikkamitabbāti āha  mahājano lekhāya sīsaṃ katvā bhūmiyaṃ nipanno paridevamāno tuyhaṃ dāni tāta rañño āṇā kiṃ karissatīti kumāraṃ lekhaṃ atikkamāpesi kumāro tāta tātāti dhāvitvā  rājānaṃ sampāpuṇi rājā kumāraṃ disvā etaṃ mahājanaṃ pariharanto rajjaṃ kāresiṃ kiṃ dāni ekaṃ dārakaṃ pariharituṃ na sakkhissanti kumāraṃ gahetvā araññaṃ paviṭṭho tattha pubbapaccekabuddhehi vasitapaṇṇasālaṃ disvā vāsaṃ kappesi saddhiṃ puttena
tato kumāro varasayanādīsu kataparicayo tiṇasanthārake vā rajjumañcake vā sayamāno rodati sītavātādīhi phuṭṭho samāno  sītaṃ tāta uṇhaṃ tāta makasā tāta ḍaṃsanti chātomhi tāta pipāsitomhi tātāti vadati rājā taṃ saññāpentoyeva rattiṃ vītināmesi divāpissa piṇḍāya caritvā bhattaṃ upanāmesi kumāro missakabhattaṃ kaṅguvarakamuggādibahulaṃ acchādentampi taṃ jighacchāvasena bhuñjamāno katipāhaccayena uṇhe ṭhapitapadumaṃ viya milāyi rājā pana paṭisaṅkhānabalena nibbikāro bhuñjati tato so kumāraṃ saññāpento āha  nagare tāta paṇītāhāro labbhati tattha gacchāmāti kumāro āma tātāti tato naṃ purakkhatvā āgatamaggeneva nivatti kumāramātāpi devī na dāni rājā kumāraṃ gaṇhitvā araññe ciraṃ vasissati katipāheneva nivattissatīti cintetvā raññā  kattaradaṇḍena likhitaṭṭhāneyeva vatiṃ kārāpetvā vāsaṃ kappesi rājā tassā vatiyā avidūre ṭhatvā ettha te tāta mātā nisinnā gacchāhīti pesesi yāva so taṃ ṭhānaṃ pāpuṇāti tāva udikkhanto aṭṭhāsi  mā heva naṃ koci viheṭheyyāti kumāro mātu santikaṃ dhāvanto agamāsi
ārakkhapurisā kumāraṃ āgacchantaṃ disvā deviyā ārocesi devī vīsatināṭakitthisahassaparivutā paccuggantvā paṭiggahesi rañño ca pavattiṃ pucchi pacchato āgacchatīti sutvā manusse pesesi rājāpi tāvadeva sakavasanaṭṭhānaṃ agamāsi manussā rājānaṃ adisvā nivattiṃsu tato devī nirāsāva hutvā puttaṃ gahetvā nagaraṃ gantvā rajje abhisiñci rājāpi attano vasanaṭṭhāne nisinno vipassitvā paccekabodhiṃ patvā mañjūsakarukkhamūle paccekabuddhānaṃ majjhe imaṃ udānagāthaṃ abhāsi sā atthato uttānā eva
ayaṃ panetthādhippāyo  yvāyaṃ ekena dutiyena kumārena sītuṇhādīhi nivedentena sahavāsena taṃ saññāpentassa mama vācābhilāpo tasmiṃ sinehavasena abhisajjanā vā jātā sacāhaṃ imaṃ na pariccajāmi tato āyatimpi tatheva hessati yathā  idāni evaṃ dutiyena saha mamassa vācābhilāpo abhisajjanā vā ubhayampetaṃ antarāyakaraṃ visesādhigamassāti etaṃbhayaṃ āyatiṃ pekkhamāno taṃ chaḍḍetvā yoniso paṭipajjitvā paccekabodhimadhigatomhīti sesaṃ vuttanayamevāti

kāmā hi citrāti kā uppatti bārāṇasiyaṃ kira seṭṭhiputto daharova seṭṭhiṭṭhānaṃ labhi tassa tiṇṇaṃ utūnaṃ anucchavikā tayo pāsādā ahesuṃ so sabbasampattīhi devakumāro viya paricāreti atha so daharova samāno pabbajissāmīti mātāpitaro āpucchi te naṃ nivārenti so tatheva nibandhati punapi naṃ mātāpitaro tvaṃ tāta sukhumālo dukkarā pabbajjā khuradhārāya upari caṅkamanasadisāti nānappakārehi nivārenti so  tatheva nibandhati te cintesuṃ  sacāyaṃ pabbajati amhākaṃ domanassaṃ hoti sace naṃ nivārema etassa domanassaṃ hoti apica amhākaṃ domanassaṃ hotu mā ca etassāti anujāniṃsu tato so sabbaṃ parijanaṃ paridevamānaṃ anādiyitvā isipatanaṃ gantvā paccekabuddhānaṃ santike pabbaji tassa uḷārasenāsanaṃ na pāpuṇāti mañcake taṭṭikaṃ attharitvā sayi so varasayane kataparicayo sabbarattiṃ atidukkhito ahosi pabhāte sarīraparikammaṃ katvā pattacīvaramādāya paccekabuddhehi saddhiṃ piṇḍāya pāvisi tattha vuḍḍhā aggāsanañca aggapiṇḍañca labhanti navakā yaṃkiñcideva āsanalūkhaṃ bhojanañca so tena lūkhabhojanenāpi atidukkhito ahosi so katipāhaṃyeva kiso dubbaṇṇo hutvā nibbijji yathā taṃ aparipakkagate samaṇadhamme tato mātāpitūnaṃ dūtaṃ pesetvā uppabbaji so katipāhaṃyeva balaṃ gahetvā punapi pabbajitukāmo ahosi tato dutiyampi pabbajitvā punapi uppabbaji tatiyavāre pana pabbajitvā sammā paṭipanno vipassitvā paccekabodhiṃ sacchikatvā imaṃ udānagāthaṃ vatvā puna paccekabuddhānaṃ majjhe imameva byākaraṇagāthampi abhāsi
tattha kāmāti dve kāmā vatthukāmo ca kilesakāmo ca tattha vatthukāmo nāma piyarūpādiārammaṇadhammo kilesakāmo nāma sabbo rāgappabhedo idha pana vatthukāmo adhippeto rūpādianekappakāravasena citrā lokassādavasena madhurā bālaputhujjanānaṃ manaṃ ramāpentīti manoramā virūparūpenāti vividhena rūpena anekavidhena sabhāvenāti vuttaṃ hoti te hi rūpādivasena citrā rūpādīsupi nīlādivasena vividharūpā evaṃ tena tena virūparūpena tathā tathā assādaṃ dassetvā mathenti cittaṃ pabbajjāya abhiramituṃ na dentīti sesamettha  pākaṭameva nigamanampi dvīhi tīhi vā padehi yojetvā purimagāthāsu vuttanayeneva veditabbanti

ītī cāti kā uppatti bārāṇasiyaṃ kira rañño gaṇḍo udapādi bāḷhā vedanā vaḍḍhanti vejjā satthakammena vinā phāsu na hotīti bhaṇanti  rājā tesaṃ abhayaṃ datvā satthakammaṃ kārāpesi te taṃ phāletvā pubbalohitaṃ nīharitvā nivedanaṃ katvā vaṇaṃ pilotikena bandhiṃsu lūkhamaṃsāhāresu ca naṃ sammā ovadiṃsu rājā lūkhabhojanena kisasarīro ahosi gaṇḍo cassa milāyi so phāsukasaññī hutvā siniddhāhāraṃ bhuñji tena sañjātabalo visayeyeva paṭisevi tassa gaṇḍo purimasabhāvameva sampāpuṇi evaṃ yāva tikkhattuṃ satthakammaṃ kārāpetvā vejjehi parivajjito nibbinditvā mahārajjaṃ pahāya pabbajitvā araññaṃ pavisitvā vipassanaṃ ārabhitvā sattahi vassehi paccekabodhiṃ sacchikatvā imaṃ udānagāthaṃ bhāsitvā nandamūlakapabbhāraṃ agamāsi
tattha etīti īti āgantukānaṃ akusalabhāgīnaṃ byasanahetūnaṃ etaṃ adhivacanaṃ tasmā kāmaguṇāpi ete anekabyasanāvahaṭṭhena anatthānaṃ sannipātaṭṭhena ca īti gaṇḍopi asuciṃ paggharati uddhumātaparipakkaparibhinno hoti tasmā ete kilesāsucipaggharaṇato uppādajarābhaṅgehi uddhumātaparipakkaparibhinnabhāvato ca gaṇḍo upaddavatīti upaddavo anatthaṃ janento abhibhavati ajjhottharatīti attho rāgagaṇḍādīnametamadhivacanaṃ tasmā kāmaguṇāpete aviditanibbānatthāvahahetutāya sabbupaddavakammaparivatthutāya ca upaddavo yasmā panete kilesāturabhāvaṃ janentā sīlasaṅkhātaṃ ārogyaṃ loluppaṃ vā uppādentā pākatikameva ārogyaṃ vilumpanti tasmā iminā ārogyavilumpanaṭṭhena rogo abbhantaramanupaviṭṭhaṭṭhena pana antotudanaṭṭhena ca dunnīharaṇīyaṭṭhena ca sallaṃ diṭṭhadhammikasamparāyikabhayāvahanato bhayaṃ me etanti metaṃ sesamettha pākaṭameva nigamanampi vuttanayeneva veditabbanti

sītañcāti kā uppatti bārāṇasiyaṃ kira sītālukabrahmadatto nāma rājā ahosi so pabbajitvā araññe tiṇakuṭikāya viharati tasmiñca padese sīte sītaṃ uṇhe  daṇhameva hoti abbhokāsattā padesassa gocaragāme bhikkhā yāvadatthaṃ na labbhati pānīyampi dullabhaṃ vātātapaḍaṃsasarīsapāpi bādhenti tassa etadahosi  ito  aḍḍhayojanamatte sampanno padeso tattha sabbepi ete parissayā natthi yaṃnūnāhaṃ tattha gaccheyyaṃ phāsukaṃ viharantena sakkā sukhamadhigantunti tassa puna ahosi  pabbajitā nāma na paccayagiddhā honti evarūpañca cittaṃ attano vase vattāpenti na cittassa vase vattanti nāhaṃ gamissāmīti evaṃ paccavekkhitvā na agamāsi evaṃ yāvatatiyakaṃ uppannacittaṃ paccavekkhitvā nivattesi tato tattheva satta vassāni vasitvā sammā paṭipajjamāno paccekabodhiṃ sacchikatvā imaṃ udānagāthaṃ bhāsitvā nandamūlakapabbhāraṃ agamāsi
tattha sītañcāti sītaṃ duvidhaṃ abbhantaradhātukkhobhapaccayañca bāhiradhātukkhobhapaccayañca tathā uṇhampi ḍaṃsāti piṅgalamakkhikā sarīsapāti ye keci dīghajātikā sarantā gacchanti sesaṃ pākaṭameva nigamanampi vuttanayeneva veditabbanti

nāgovāti kā uppatti bārāṇasiyaṃ kira aññataro rājā vīsati vassāni rajjaṃ kāretvā kālaṅkato niraye vīsati vassāni eva paccitvā himavantappadese hatthiyoniyaṃ uppajjitvā sañjātakkhandho padumavaṇṇasakalasarīro uḷāro yūthapati mahānāgo ahosi tassa obhaggobhaggasākhābhaṅgāni hatthichāpāva khādanti ogāhepi naṃ hatthiniyo kaddamena vilimpiṃsu sabbaṃ pālileyyakanāgasseva ahosi so yūthā nibbijjitvā pakkāmi tato naṃ padānusārena  yūthā anubandhanti evaṃ yāvatatiyaṃ pakkantampi anubandhiṃsuyeva tato cintesi idāni mayhaṃ nattako bārāṇasiyaṃ rajjaṃ kāreti yaṃnūnāhaṃ attano purimajātiyā uyyānaṃ gaccheyyaṃ tatra so maṃ rakkhissatīti tato rattiyaṃ niddupagate yūthe yūthaṃ pahāya tameva uyyānaṃ pāvisi uyyānapālo disvā rañño ārocesi rājā hatthiṃ gahessāmīti senāya parivāresi hatthī rājānameva abhimukho gacchati rājā maṃ abhimukho etīti khurappaṃ sannayhitvā aṭṭhāsi tato hatthī vijjheyyāpi maṃ esoti mānusikāya vācāya brahmadatta mā maṃ vijjha ahaṃ te ayyakoti āha rājā kiṃ bhaṇasīti sabbaṃ pucchi hatthīpi rajje ca narake ca hatthiyoniyañca pavattiṃ sabbaṃ  ārocesi rājā sundaraṃ mā bhāyi mā kañci bhiṃsāpehīti hatthino vaṭṭañca ārakkhake ca hatthibhaṇḍe ca upaṭṭhāpesi
athekadivasaṃ  rājā hatthikkhandhavaragato ayaṃ vīsati vassāni rajjaṃ kāretvā niraye paccitvā pakkāvasesena tiracchānayoniyaṃ uppanno tatthāpi gaṇasaṃvāsasaṅghaṭṭanaṃ asahanto idhāgatosi aho dukkhova gaṇasaṃvāso ekībhāvo eva pana sukhoti cintetvā tattheva vipassanaṃ ārabhitvā paccekabodhiṃ sacchākāsi taṃ lokuttarasukhena sukhitaṃ amaccā upasaṅkamitvā paṇipātaṃ katvā yānakālo mahārājāti āhaṃsu tato nāhaṃ rājāti vatvā purimanayeneva imaṃ gāthamabhāsi sā padatthato pākaṭā eva
ayaṃ panettha adhippāyayojanā  sā ca kho yuttivaseneva na anussavavasena yathā ayaṃ hatthī ariyakantesu sīlesu dantattā adantabhūmiṃ nāgacchatīti vā sarīramahantatāya vā nāgo evaṃ kudāssu nāmāhampi ariyakantesu sīlesu dantattā adantabhūmiṃ nāgamanena āgumakaraṇena puna itthattaṃ anāgamanena ca guṇasarīramahantatāya vā nāgo bhaveyyaṃ yathā cesa yūthāni vivajjayitvā ekacariyasukhena yathābhirantaṃ viharaṃ araññe eko care khaggavisāṇakappo kudāssu nāmāhampi evaṃ gaṇaṃ vivajjetvā ekavihārasukhena yathābhirantaṃ viharaṃ araññe attano yathā yathā sukhaṃ tathā tathā yattakaṃ vā icchāmi tattakaṃ araññe nivāsaṃ eko care khaggavisāṇakappo eko careyyanti attho yathā cesa susaṇṭhitakkhandhamahantatāya sañjātakkhandho kudāssu nāmāhampi  evaṃ asekhasīlakkhandhamahantatāya sañjātakkhandho bhaveyyaṃ yathā cesa padumasadisagattatāya vā padumakule uppannatāya vā padumī kudāssu nāmāhampi evaṃ padumasadisaujukatāya vā ariyajātipadume uppannatāya vā padumī bhaveyyaṃ yathā cesa thāmabalādīhi uḷāro kudāssu nāmāhampi evaṃ parisuddhakāyasamācāratādīhi sīlasamādhinibbedhikapaññādīhi vā uḷāro bhaveyyanti evaṃ cintento vipassanaṃ ārabhitvā paccekabodhiṃ adhigatomhīti

aṭṭhānatanti  kā uppatti bārāṇasirañño kira putto daharo eva samāno pabbajitukāmo mātāpitaro yāci mātāpitaro naṃ nivārenti so nivāriyamānopi nibandhatiyeva pabbajissāmīti tato pubbe vuttaseṭṭhiputtaṃ viya sabbaṃ vatvā anujāniṃsu pabbajitvā ca uyyāneyeva vasitabbanti paṭijānāpesuṃ so tathā akāsi tassa mātā pātova vīsatisahassanāṭakitthiparivutā uyyānaṃ gantvā puttaṃ yāguṃ pāyetvā antarā khajjakādīni ca khādāpetvā yāva majjhanhikasamayā tena saddhiṃ samullapitvā nagaraṃ pavisati pitāpi majjhanhike āgantvā taṃ bhojetvā attanāpi bhuñjitvā divasaṃ tena saddhiṃ  samullapitvā sāyanhasamayaṃ paṭijagganakapurise ṭhapetvā nagaraṃ pavisati so evaṃ rattindivaṃ avivitto viharati
tena kho pana samayena ādiccabandhu nāma paccekabuddho nandamūlakapabbhāre viharati so āvajjento taṃ addasa  ayaṃ kumāro pabbajituṃ asakkhi jaṭaṃ chindituṃ na sakkotīti tato paraṃ āvajji  attano dhammatāya nibbijjissati nu kho noti atha dhammatāya nibbindanto aticiraṃ bhavissatīti ñatvā tassa ārammaṇaṃ dassessāmīti purimanayeneva manosilātalato āgantvā uyyāne aṭṭhāsi rājaparisā disvā paccekabuddho āgato mahārājāti ārocesi rājā idāni me putto paccekabuddhena saddhiṃ anukkaṇṭhito vasissatīti pamuditamano hutvā paccekabuddhaṃ sakkaccaṃ upaṭṭhahitvā tattheva vāsaṃ yācitvā paṇṇasālādivāvihāracaṅkamādisabbaṃ kāretvā vāsesi so tattha vasanto ekadivasaṃ okāsaṃ labhitvā kumāraṃ pucchi  kosi tvanti ahaṃ pabbajitoti pabbajitā nāma na īdisā hontīti atha bhante kīdisā honti kiṃ  mayhaṃ ananucchavikanti vutte tvaṃ attano ananucchavikaṃ na pekkhasi nanu te mātā vīsatisahassitthīti saddhiṃ pubbaṇhasamaye āgacchantī uyyānaṃ avivittaṃ karoti pitā cassa mahatā balakāyena sāyanhasamaye jagganakaparisā sakalaṃ rattiṃ pabbajitā nāma tava sadisā na honti īdisā pana hontīti tattha ṭhitasseva iddhiyā himavante aññataraṃ vihāraṃ dassesi so tattha paccekabuddhe ālambanaphalakaṃ nissāya ṭhite ca caṅkamante ca rajanakakammasūcikammādīni karonte ca disvā āha  tumhe idha nāgacchatha pabbajjā ca tumhehi anuññātāti  āma pabbajjā anuññātā pabbajitakālato paṭṭhāya samaṇā nāma attano nissaraṇaṃ kātuṃ padesañca icchitaṃ patthitaṃ gantuṃ labhanti ettakaṃva vaṭṭatīti vatvā ākāse ṭhatvā aṭṭhāna taṃ saṅgaṇikāratassa yaṃ phassaye sāmayikaṃ vimuttinti imaṃ upaḍḍhugāthaṃ vatvā dissamānoyeva ākāsena nandamūlakapabbhāraṃ agamāsi evaṃ gate paccekabuddhe so attano paṇṇasālaṃ pavisitvā nipajji ārakkhapurisopi sayito kumāro idāni kuhiṃ gamissatīti pamatto niddaṃ okkami so tassa pamattabhāvaṃ ñatvā pattacīvaramādāya araññaṃ pāvisi tatra ca ṭhito vipassanaṃ ārabhitvā paccekabodhiṃ sacchikatvā paccekabuddhaṭṭhānaṃ gato tatra ca kathamadhigatanti pucchito ādiccabandhunā vuttaṃ upaḍḍhagāthaṃ paripuṇṇaṃ katvā abhāsi
tassattho  aṭṭhāna tanti aṭṭhānaṃ taṃ akāraṇaṃ tanti vuttaṃ hoti anunāsikalopo kato ariyasaccāna  dassanantiādīsu  viya saṅgaṇikāratassāti gaṇābhiratassa yanti kāraṇavacanametaṃ yaṃ hirīyati hirīyitabbenātiādīsu  viya phassayeti adhigacche sāmayikaṃ vimuttinti lokiyasamāpattiṃ sā hi appitappitasamaye eva paccatthikehi vimuccanato sāmayikā vimuttīti vuccati taṃ sāmayikaṃ vimuttiṃ aṭṭhānaṃ taṃ na taṃ kāraṇaṃ vijjati saṅgaṇikāratassa yena kāraṇena vimuttiṃ phassaye iti etaṃ ādiccabandhussa paccekabuddhassa vaco nisamma saṅgaṇikāratiṃ pahāya yoniso paṭipajjanto adhigatomhīti āha sesaṃ vuttanayamevāti


diṭṭhīvisūkānīti  kā uppatti aññataro kira bārāṇasirājā rahogato cintesi  yathā sītādīnaṃ paṭighātakāni uṇhādīni atthi atthi nu kho evaṃ vaṭṭapaṭighātakaṃ vivaṭṭaṃ noti so amacce pucchi  vivaṭṭaṃ jānāthāti te jānāma mahārājāti āhaṃsu rājā kiṃ tanti tato antavā lokotiādinā nayena sassatucchedaṃ kathesuṃ rājā ime na jānanti sabbepime diṭṭhigatikāti  sayameva tesaṃ vilomatañca ayuttatañca disvā vaṭṭapaṭighātakaṃ vivaṭṭaṃ atthi taṃ gavesitabbanti cintetvā rajjaṃ pahāya pabbajitvā vipassanto paccekabodhiṃ sacchākāsi imañca udānagāthaṃ abhāsi paccekabuddhānaṃ majjhe byākaraṇagāthañca
tassattho  diṭṭhīvisūkānīti dvāsaṭṭhidiṭṭhigatāni tāni hi maggasammādiṭṭhiyā visūkaṭṭhena vijjhanaṭṭhena vilomaṭṭhena ca visūkāni evaṃ diṭṭhiyā visūkāni diṭṭhi eva vā visūkāni diṭṭhivisūkāni upātivattoti dassanamaggena atikkanto patto niyāmanti avinipātadhammatāya sambodhiparāyaṇatāya ca niyatabhāvaṃ adhigato sammattaniyāmasaṅkhātaṃ vā paṭhamamagganti ettāvatā paṭhamamaggakiccanipphatti ca tassa paṭilābho ca vutto idāni paṭiladdhamaggoti iminā sesamaggapaṭilābhaṃ dasseti uppannañāṇomhīti uppannapaccekabodhiñāṇo amhi etena phalaṃ dasseti anaññaneyyoti aññehi idaṃ saccanti na netabbo etena sayambhutaṃ dasseti patte vā paccekabodhiñāṇe  aññaneyyatāya abhāvā sayaṃvasitaṃ samathavipassanāya vā diṭṭhivisūkāni upātivatto ādimaggena niyāmaṃ patto sesehi paṭiladdhamaggo phalañāṇena uppannañāṇo taṃ sabbaṃ attanāva adhigatoti anaññaneyyoti sesaṃ vuttanayeneva veditabbanti

nillolupoti kā uppatti bārāṇasirañño kira sūdo antarabhattaṃ pacitvā upanāmesi manuññadassanaṃ sādurasaṃ appeva nāma me rājā dhanamanuppādeyyāti taṃ rañño gandheneva bhottukamyataṃ janesi mukhe kheḷaṃ uppādeti paṭhamakabaḷe pana mukhe pakkhittamatte sattarasaharaṇisahassāni amateneva phusitāni  ahesuṃ sūdo idāni me dassati idāni me dassatīti cintesi rājāpi sakkārāraho sūdoti cintesi rasaṃ sāyitvā pana sakkarontaṃ maṃ pāpako kittisaddo abbhuggaccheyya lolo ayaṃ rājā rasagarukoti na kiñci abhaṇi evaṃ yāva bhojanapariyosānaṃ tāva sūdo idāni dassati idāni dassatīti cintesi rājāpi avaṇṇabhayena na kiñci abhaṇi tato sūdo  natthi maññe imassa rañño jivhāviññāṇanti dutiyadivase asādurasaṃ upanāmesi rājā bhuñjanto niggahāraho vata bho ajja sūdoti jānantopi pubbe viya paccavekkhitvā avaṇṇabhayena na kiñci abhaṇi tato sūdo rājā neva sundaraṃ nāsundaraṃ jānātīti cintetvā sabbaṃ paribbayaṃ attanāva gahetvā kiñcideva pacitvā rañño deti rājā aho vata lobho ahaṃ nāma vīsati nagarasahassāni bhuñjanto imassa lobhena bhattamattampi na labhāmīti nibbijjitvā rajjaṃ pahāya pabbajitvā vipassanto paccekabodhiṃ sacchākāsi purimanayeneva imaṃ gāthaṃ abhāsi
tattha nillolupoti alolupo yo hi rasataṇhābhibhūto hoti so bhusaṃ luppati punappunaṃ luppati tena lolupoti vuccati tasmā esa taṃ paṭikkhipanto nillolupoti āha nikkuhoti ettha kiñcāpi yassa tividhaṃ kuhanavatthu natthi so nikkuhoti vuccati imissā pana gāthāya manuññabhojanādīsu vimhayamanāpajjanato nikkuhoti ayamadhippāyo nippipāsoti ettha pātumicchā pipāsā tassā abhāvena nippipāso sādurasalobhena bhottukamyatāvirahitoti attho nimmakkhoti ettha paraguṇavināsanalakkhaṇo makkho tassa abhāvena nimmakkho attano gihikāle sūdassa guṇamakkhanābhāvaṃ sandhāyāha niddhantakasāvamohoti ettha rāgādayo tayo kāyaduccaritādīni ca tīṇīti cha dhammā yathāsambhavaṃ appasannaṭṭhena  sakabhāvaṃ vijahāpetvā parabhāvaṃ gaṇhāpanaṭṭhena kasaṭaṭṭhena ca kasāvāti veditabbā yathāha 
tattha katame tayo kasāvā rāgakasāvo dosakasāvo mohakasāvo ime tayo kasāvā tattha katame aparepi tayo kasāvā kāyakasāvo vacīkasāvo manokasāvoti 
tesu mohaṃ ṭhapetvā pañcannaṃ kasāvānaṃ tesañca sabbesaṃ mūlabhūtassa mohassa niddhantattā niddhantakasāvamoho tiṇṇaṃ eva vā kāyavacīmanokasāvānaṃ mohassa ca niddhantattā niddhantakasāvamoho itaresu nillolupatādīhi  rāgakasāvassa nimmakkhatāya dosakasāvassa  niddhantabhāvo siddho eva nirāsayoti nittaṇho sabbaloke bhavitvāti sakalaloke tīsu bhavesu dvādasasu vā āyatanesu bhavavibhavataṇhāvirahito hutvāti attho sesaṃ vuttanayeneva veditabbaṃ atha vā tayopi pāde vatvā eko careti eko carituṃ sakkuṇeyyāti evampettha sambandho kātabbo

pāpaṃ sahāyanti kā uppatti bārāṇasiyaṃ kira aññataro rājā mahaccarājānubhāvena nagaraṃ padakkhiṇaṃ karonto manusse koṭṭhāgārato purāṇadhaññādīni bahiddhā nīharante disvā kiṃ bhaṇe idanti amacce pucchi amaccā idāni mahārāja navadhaññādīni uppajjissanti tesaṃ okāsaṃ kātuṃ ime manussā purāṇadhaññādīni chaḍḍentīti āhaṃsu rājā kiṃ bhaṇe itthāgārabalakāyādīnaṃ vattaṃ paripuṇṇanti āha āma mahārāja paripuṇṇanti tena hi bhaṇe dānasālaṃ kāretha dānaṃ dassāmi mā imāni dhaññāni anupakārāni vinassantūti tato naṃ aññataro diṭṭhigatiko amacco mahārāja natthi dinnanti ārabbha yāva bāle ca paṇḍite ca sandhāvitvā saṃsaritvā dukkhassantaṃ karissantīti vatvā nivāresi rājā dutiyampi tatiyampi koṭṭhāgāre vilumpante disvā tatheva āṇāpesi sopi tatiyampi naṃ mahārāja dattupaññattaṃ yadidaṃ dānantiādīni vatvā nivāresi so are ahaṃ attano santakampi na labhāmi dātuṃ kiṃ me imehi pāpasahāyehīti nibbinno rajjaṃ pahāya pabbajitvā vipassanto paccekabodhiṃ sacchākāsi tañca pāpasahāyaṃ garahanto imaṃ udānagāthamāha
tassāyaṃ  saṅkhepattho  yvāyaṃ dasavatthukāya pāpadiṭṭhiyā samannāgatattā pāpo paresampi anatthaṃ passatīti anatthadassī kāyaduccaritādimhi ca visame niviṭṭho taṃ atthakāmo kulaputto pāpaṃ sahāyaṃ parivajjayetha anatthadassiṃ visame niviṭṭhaṃ sayaṃ na seveti attano vasena taṃ na seveyya yadi pana parassa vaso hoti kiṃ sakkā kātunti vuttaṃ hoti pasutanti pasaṭaṃ diṭṭhivasena tattha tattha lagganti attho pamattanti kāmaguṇesu vossaṭṭhacittaṃ kusalabhāvanārahitaṃ vā taṃ  evarūpaṃ sahāyaṃ na  seve na bhaje na payirupāse aññadatthu eko care khaggavisāṇakappoti

bahussutanti kā uppatti pubbe kira kassapassa bhagavato sāsane aṭṭha paccekabodhisattā pabbajitvā gatapaccāgatavattaṃ pūretvā devaloke uppannātiādi sabbaṃ anavajjabhojīgāthāya vuttasadisameva ayaṃ pana viseso  paccekabuddhe nisīdāpetvā rājā āha  ke tumheti te āhaṃsu  mayaṃ mahārāja bahussutā nāmāti rājā ahaṃ sutabrahmadatto nāma sutena tittiṃ na gacchāmi handa nesaṃ santike vicitranayadhammadesanaṃ sossāmīti attamano dakkhiṇodakaṃ datvā parivisitvā bhattakiccapariyosāne saṅghattherassa santike nisīditvā dhammakathaṃ bhante kathethāti āha so sukhito hotu mahārāja rāgakkhayo hotūti vatvā uṭṭhito rājā ayaṃ na bahussuto dutiyo bahussuto bhavissati sve tassa vicitradhammadesanaṃ sossāmīti svātanāya nimantesi evaṃ yāva sabbesaṃ paṭipāṭi gacchati tāva nimantesi te sabbepi dosakkhayo hotu mohakkhayo gatikkhayo bhavakkhayo vaṭṭakkhayo upadhikkhayo taṇhakkhayo hotūti evaṃ ekekapadaṃ visesetvā sesaṃ paṭhamasadisameva vatvā uṭṭhahiṃsu
tato rājā  ime bahussutā mayanti bhaṇanti na ca tesaṃ vicitrakathā kimetehi vuttanti tesaṃ vacanatthaṃ upaparikkhitumāraddho atha rāgakkhayo hotūti upaparikkhanto rāge khīṇe dosopi mohopi aññataraññatarepi kilesā khīṇā hontīti ñatvā attamano ahosi nippariyāyabahussutā ime samaṇā yathāpi hi purisena mahāpathaviṃ vā ākāsaṃ vā aṅguliyā niddisantena na aṅgulimattova padeso niddiṭṭho hoti api ca kho pana sakalapathavī ākāsā eva niddiṭṭhā honti evaṃ imehi ekekaṃ atthaṃ niddisantehi aparimāṇā atthā niddiṭṭhā hontīti tato so kudāssu nāmāhampi evaṃ bahussuto bhavissāmīti  tathārūpaṃ bahussutabhāvaṃ patthento  rajjaṃ pahāya pabbajitvā vipassanto paccekabodhiṃ sacchikatvā imaṃ udānagāthamabhāsi
tatthāyaṃ saṅkhepattho  bahussutanti duvidho bahussuto tīsu piṭakesu atthato nikhilo pariyattibahussuto ca maggaphalavijjābhiññāpaṭivedhako  paṭivedhabahussuto ca āgatāgamo dhammadharo uḷārehi pana kāyavacīmanokammehi samannāgato uḷāro yuttapaṭibhāno ca muttapaṭibhāno ca yuttamuttapaṭibhāno ca paṭibhānavā pariyattiparipucchādhigamavasena vā tividho paṭibhānavā veditabbo yassa hi pariyatti paṭibhāti so pariyattipaṭibhānavā yassa atthañca ñāṇañca lakkhaṇañca ṭhānāṭṭhānañca paripucchantassa paripucchā paṭibhāti so paripucchāpaṭibhānavā yassa maggādayo paṭividdhā honti so adhigamapaṭibhānavā taṃ evarūpaṃ bahussutaṃ dhammadharaṃ bhajetha mittaṃ uḷāraṃ paṭibhānavantaṃ tato tassānubhāvena attatthaparatthaubhayatthabhedato vā diṭṭhadhammikasamparāyikaparamatthabhedato vā anekappakārāni aññāya atthāni tato ahosiṃ nu kho ahaṃ atītamaddhānantiādīsu  kaṅkhāṭṭhāniyesu vineyya kaṅkhaṃ vicikicchaṃ vinetvā vināsetvā evaṃ katasabbakicco eko care khaggavisāṇakappoti

khiḍḍaṃ ratinti kā uppatti bārāṇasiyaṃ kira vibhūsakabrahmadatto nāma rājā pātova yāguṃ vā bhattaṃ vā bhuñjitvā nānāvidhavibhūsanehi attānaṃ vibhūsāpetvā mahāādāse sakalaṃ sarīraṃ disvā yaṃ na icchati taṃ apanetvā aññena vibhūsanena vibhūsāpeti tassa ekadivasaṃ evaṃ karontassa bhattavelā majjhanhikā sampattā vippakatavibhūsitova dussapaṭṭena sīsaṃ veṭhetvā bhuñjitvā divāseyyaṃ upagañchi punapi uṭṭhahitvā tatheva karoto sūriyo oggato evaṃ dutiyadivasepi tatiyadivasepi athassa evaṃ maṇḍanappasutassa piṭṭhirogo udapādi tassa etadahosi  aho re ahaṃ sabbathāmena vibhūsantopi imasmiṃ kappake vibhūsane asantuṭṭho lobhaṃ uppādesiṃ lobho ca nāmesa apāyagamanīyo  dhammo handāhaṃ lobhaṃ niggaṇhāmīti rajjaṃ pahāya pabbajitvā vipassanto paccekabodhiṃ sacchikatvā imaṃ udānagāthamabhāsi
tattha khiḍḍā ca rati ca pubbe vuttāva kāmasukhanti vatthukāmasukhaṃ vatthukāmāpi hi sukhassa visayādibhāvena sukhanti vuccanti yathāha  atthi rūpaṃ sukhaṃ sukhānupatitanti   evametaṃ khiḍḍaṃ ratiṃ kāmasukhañca imasmiṃ okāsaloke analaṅkaritvā alanti akatvā etaṃ tappakanti vā sārabhūtanti  vā evaṃ aggahetvā anapekkhamānoti tena analaṅkaraṇena anapekkhaṇasīlo apihāluko nittaṇho vibhūsaṭṭhānā virato saccavādīti tattha vibhūtā duvidhā  agārikavibhūsā ca anagārikavibhūsā ca sāṭakaveṭhanamālāgandhādivibhūsā agārikavibhūsā nāma pattamaṇḍanādivibhūsā anagārikavibhūsā vibhūsā eva vibhūsaṭṭhānaṃ tasmā vibhūsaṭṭhānā tividhāya viratiyā virato avitathavacanato saccavādīti evamattho daṭṭhabbo

puttañcadāranti kā uppatti bārāṇasiyaṃ kira rañño putto daharakāleyeva abhisitto rajjaṃ kāresi so paṭhamagāthāya vuttapaccekabodhisatto viya rajjasiriṃ anubhavanto ekadivasaṃ cintesi  ahaṃ rajjaṃ kārento bahūnaṃ dukkhaṃ karomi kiṃ me ekabhattatthāya iminā pāpena handa sukhamuppādemīti rajjaṃ pahāya pabbajitvā vipassanto paccekabodhiṃ sacchikatvā imaṃ udānagāthaṃ abhāsi
tattha dhanānīti muttāmaṇiveḷuriyasaṅkhasilāpavāḷarajatajātarūpādīni ratanāni dhaññānīti sālivīhiyavagodhumakaṅguvarakakudrūsakappabhedāni satta sesāparaṇṇāni ca bandhavānīti ñātibandhugottabandhumittabandhusippabandhuvasena catubbidhabandhave yathodhikānīti sakasakaodhivasena ṭhitāniyeva sesaṃ vuttanayamevāti

saṅgo esoti kā uppatti bārāṇasiyaṃ kira pādalolabrahmadatto nāma rājā ahosi so pātova yāguṃ vā bhattaṃ vā bhuñjitvā tīsu pāsādesu tividhāni nāṭakāni passati tividhā nāma nāṭakā pubbarājato āgataṃ anantararājato āgataṃ attano kāle uṭṭhitanti so ekadivasaṃ pātova daharanāṭakapāsādaṃ gato tā nāṭakitthiyo rājānaṃ ramāpessāmāti sakkassa devānamindassa accharāyo viya atimanoharaṃ naccagītavāditaṃ payojesuṃ rājā anacchariyametaṃ daharānanti asantuṭṭho hutvā majjhimanāṭakapāsādaṃ gato tāpi nāṭakitthiyo tatheva akaṃsu so tatthapi tatheva asantuṭṭho hutvā mahallakanāṭakapāsādaṃ gato  tāpi tatheva  akaṃsu rājā dve tayo rājaparivaṭṭe atītānaṃ tāsaṃ mahallakabhāvena aṭṭhikīḷanasadisaṃ naccaṃ disvā gītañca amadhuraṃ sutvā punadeva daharanāṭakapāsādaṃ puna majjhimanāṭakapāsādanti evampi vicaritvā katthaci asantuṭṭho cintesi  imā nāṭakitthiyo sakkaṃ devānamindaṃ accharāyo viya maṃ ramāpetukāmā sabbathāmena naccagītavāditaṃ payojesuṃ svāhaṃ katthaci asantuṭṭho lobhaṃ vaḍḍhemi lobho ca nāmesa apāyagamanīyo dhammo handāhaṃ lobhaṃ niggaṇhāmīti rajjaṃ pahāya pabbajitvā vipassanto paccekabodhiṃ sacchikatvā imaṃ udānagāthaṃ abhāsi
tassattho  saṅgo esoti attano upabhogaṃ niddisati so hi sajjanti tattha pāṇino kaddame paviṭṭho hatthī viyāti saṅgo parittamettha sokhyanti ettha pañcakāmaguṇūpabhogakāle viparītasaññāya uppādetabbato kāmāvacaradhammapariyāpannato vā lāmakaṭṭhena sokhyaṃ parittaṃ vijjuppabhāya obhāsitanaccadassanasukhaṃ iva ittaraṃ tāvakālikanti vuttaṃ hoti appassādo dukkhamevettha bhiyyoti ettha ca yvāyaṃ yaṃ kho bhikkhave ime pañca kāmaguṇe paṭicca uppajjati sukhaṃ somanassaṃ ayaṃ kāmānaṃ assādoti  vutto so yamidaṃ ko ca bhikkhave kāmānaṃ ādīnavo idha bhikkhave kulaputto yena sippaṭṭhānena jīvikaṃ kappeti yadi muddāya yadi gaṇanāyāti evamādinā  nayenettha dukkhaṃ vuttaṃ taṃ upanidhāya appo udakabindumatto hoti atha kho dukkhameva bhiyyo bahu catūsu samuddesu udakasadisaṃ hoti tena vuttaṃ appassādo dukkhamevettha  bhiyyoti gaḷo esoti assādaṃ dassetvā ākaḍḍhanavasena baḷiso viya eso yadidaṃ pañcakāmaguṇā iti ñatvā matimāti evaṃ jānitvā buddhimā paṇḍito puriso sabbametaṃ pahāya eko care khaggavisāṇakappoti

sandālayitvānāti kā uppatti bārāṇasiyaṃ kira anivattabrahmadatto nāma rājā ahosi so saṅgāmaṃ otiṇṇo ajinitvā aññaṃ vā kiccaṃ āraddho aniṭṭhapetvā na nivattati tasmā naṃ evaṃ  sañjāniṃsu so ekadivasaṃ uyyānaṃ gacchati tena ca samayena davaḍāho uṭṭhāsi so aggi sukkhāni ceva haritāni ca tiṇādīni dahanto anivattamāno eva gacchati rājā taṃ disvā tappaṭibhāganimittaṃ uppādesi yathāyaṃ davaḍāho evameva ekādasavidho aggi sabbe satte dahanto anivattamāno gacchati mahādukkhaṃ uppādento kudāssu nāmāhampi imassa dukkhassa nivattanatthaṃ ayaṃ aggi viya ariyamaggañāṇagginā  kilese dahanto anivattamāno gaccheyyanti tato muhuttaṃ gantvā kevaṭṭe addasa nadiyaṃ macche gaṇhante tesaṃ jālantare paviṭṭho eko mahāmaccho jālaṃ bhetvā palāyi te maccho jālaṃ bhetvā gatoti saddamakaṃsu rājā tampi vacanaṃ sutvā tappaṭibhāganimittaṃ uppādesi  kudāssu nāmāhampi ariyamaggañāṇena taṇhādiṭṭhijālaṃ bhetvā asajjamāno gaccheyyanti so rajjaṃ pahāya pabbajitvā vipassanaṃ ārabhitvā paccekabodhiṃ sacchākāsi imañca udānagāthamabhāsi
tassā dutiyapāde jālanti suttamayaṃ vuccati ambūti udakaṃ tattha caratīti ambucārī macchassetaṃ adhivacanaṃ salile ambucārī salilambucārī tasmiṃ nadīsalile jālaṃ bhetvā gataambucārīvāti vuttaṃ hoti tatiyapāde daḍḍhanti daḍḍhaṭṭhānaṃ vuccati yathā aggi daḍḍhaṭṭhānaṃ puna na nivattati na tattha bhiyyo āgacchati evaṃ maggañāṇagginā daḍḍhakāmaguṇaṭṭhānaṃ anivattamāno tattha bhiyyo anāgacchantoti vuttaṃ hoti sesaṃ vuttanayamevāti

okkhittacakkhūti  kā uppatti bārāṇasiyaṃ kira cakkhulolabrahmadatto nāma rājā pādalolabrahmadatto viya nāṭakadassanaṃ anuyutto hoti ayaṃ pana viseso  so asantuṭṭho tattha tattha gacchati ayaṃ taṃ taṃ nāṭakaṃ disvā atīva abhinanditvā nāṭakadassanaparivattanena taṇhaṃ vaḍḍhento vicarati so kira nāṭakadassanatthaṃ āgataṃ aññataraṃ kuṭumbiyabhariyaṃ disvā rāgaṃ uppādesi tato saṃvegaṃ āpajjitvā puna are ahaṃ imaṃ taṇhaṃ vaḍḍhento apāyaparipūrako bhavissāmi handa naṃ niggaṇhāmīti pabbajitvā vipassanto paccekabodhiṃ sacchikatvā attano purimapaṭipattiṃ garahanto tappaṭipakkhaguṇadīpikaṃ imaṃ udānagāthaṃ abhāsi
tattha okkhittacakkhūti heṭṭhākhittacakkhu sattagīvaṭṭhikāni paṭipāṭiyā ṭhapetvā parivajjanagahetabbadassanatthaṃ yugamattaṃ pekkhamānoti vuttaṃ hoti na tu hanukaṭṭhinā hadayaṭṭhiṃ saṅghaṭṭento evañhi okkhittacakkhutā na samaṇasāruppā hoti na ca pādaloloti ekassa dutiyo dvinnaṃ tatiyoti evaṃ gaṇamajjhaṃ pavisitukāmatāya kaṇḍūyamānapādo viya abhavanto dīghacārikaanivattacārikavirato guttindriyoti chasu indriyesu idha manindriyassa visuṃ vuttattā vuttāvasesavasena ca gopitindriyo rakkhitamānasānoti mānasaṃ eva mānasānaṃ taṃ rakkhitamassāti  rakkhitamānasāno yathā kilesehi na viluppati evaṃ rakkhitacittoti vuttaṃ hoti anavassutoti imāya paṭipattiyā tesu tesu ārammaṇesu kilesaanvassavavirahito apariḍayhamānoti kilesaggīhi apariḍayhamāno bahiddhā vā anavassuto ajjhattaṃ apariḍayhamāno sesaṃ vuttanayamevāti

ohārayitvāti kā uppatti bārāṇasiyaṃ kira aññopi cātumāsikabrahmadatto nāma rājā catumāse catumāse uyyānakīḷaṃ gacchati so ekadivasaṃ gimhānaṃ majjhimamāse uyyānaṃ pavisanto uyyānadvāre pattasañchannaṃ pupphālaṅkatasākhāviṭapaṃ pāricchattakakoviḷāraṃ disvā ekaṃ pupphaṃ gahetvā uyyānaṃ pāvisi tato raññā aggapupphaṃ gahitanti aññataropi amacco hatthikkhandhe ṭhito ekameva pupphaṃ aggahesi etenevupāyena sabbo  balakāyo aggahesi pupphehi anassādentā pattampi gaṇhiṃsu so rukkho nippattapuppho khandhamattova ahosi rājā sāyanhasamaye uyyānā nikkhamanto taṃ disvā kiṃ kato ayaṃ rukkho mamāgamanavelāya maṇivaṇṇasākhantaresu pavāḷasadisapupphālaṅkato ahosi idāni nippattapuppho jātoti cintento tasseva avidūre apupphitarukkhaṃ sañchannapalāsaṃ addasa disvā cassa etadahosi  ayaṃ rukkho pupphabharitasākhattā bahujanassa lobhanīyo ahosi tena muhutteneva  byasanaṃ patto ayaṃ panañño alobhanīyattā tatheva ṭhito idañcāpi rajjaṃ pupphitarukkho viya lobhanīyaṃ bhikkhubhāvo pana apupphitarukkho viya alobhanīyo tasmā yāva idampi ayaṃ rukkho viya na viluppati tāva ayamañño sañchannapatto yathā pāricchattako evaṃ kāsāvena sañchanno hutvā pabbajeyyanti so rajjaṃ pahāya pabbajitvā vipassanto paccekabodhiṃ sacchikatvā imaṃ udānagāthaṃ abhāsi
tattha kāsāyavattho abhinikkhamitvāti imassa pādassa gehā nikkhamitvā kāsāyavatthanivattho hutvāti evamattho veditabbo sesaṃ vuttanayeneva sakkā viññātunti na vitthāritanti


rasesūti  kā uppatti aññataro kira bārāṇasirājā uyyāne amaccaputtehi parivuto silāpaṭṭapokkharaṇiyaṃ kīḷati tassa sūdo sabbamaṃsānaṃ rasaṃ gahetvā atīva susaṅkhataṃ amatakappaṃ antarabhattaṃ pacitvā upanāmesi so tattha gedhamāpanno kassaci kiñci adatvā attanāva bhuñji udakaṃ kīḷanto ativikāle nikkhanto sīghaṃ sīghaṃ bhuñji yehi saddhiṃ pubbe bhuñjati na tesaṃ kañci sari atha pacchā paṭisaṅkhānaṃ uppādetvā aho mayā pāpaṃ kataṃ yvāyaṃ rasataṇhābhibhūto sabbajanaṃ vissaritvā ekakova bhuñjiṃ handa naṃ rasataṇhaṃ niggaṇhāmīti rajjaṃ pahāya pabbajitvā vipassanto paccekabodhiṃ sacchikatvā attano purimapaṭipattiṃ garahanto tappaṭipakkhaguṇadīpikaṃ imaṃ udānagāthaṃ abhāsi
tattha rasesūti ambilamadhuratittakakaṭukaloṇakhārikakasāvādibhedesu sāyanīyesu gedhaṃ akaranti giddhiṃ akaronto taṇhaṃ anuppādentoti vuttaṃ hoti aloloti idaṃ sāyissāmi idaṃ sāyissāmīti evaṃ rasavisesesu anākulo anaññaposīti posetabbakasaddhivihārikādivirahito kāyasandhāraṇamattena santuṭṭhoti vuttaṃ hoti yathā vā pubbe uyyāne rasesu gedhakaraṇasīlo aññaposī āsiṃ evaṃ ahutvā yāya taṇhāya lolo hutvā rasesu gedhaṃ karoti taṃ  taṇhaṃ hitvā āyatiṃ taṇhāmūlakassa aññassa attabhāvassānibbattāpanena anaññaposīti vuttaṃ hoti atha vā atthabhañjanakaṭṭhena kilesā aññeti vuccanti tesaṃ aposanena anaññaposīti ayamettha attho sapadānacārīti avokkammacārī anupubbacārī gharapaṭipāṭiṃ achaḍḍetvā aḍḍhakulañca daliddakulañca nirantaraṃ piṇḍāya pavisamānoti attho kule kule appaṭibaddhacittoti khattiyakulādīsu yattha katthaci kilesavasena alaggacitto candopamo niccanavako hutvāti attho sesaṃ vuttanayamevāti

pahāya pañcāvaraṇānīti kā uppatti bārāṇasiyaṃ kira aññataro rājā paṭhamajjhānalābhī ahosi so jhānānurakkhaṇatthaṃ rajjaṃ pahāya pabbajitvā vipassanto paccekabodhiṃ patvā attano paṭipattisampadaṃ dīpento imaṃ udānagāthaṃ abhāsi
tattha pañcāvaraṇānīti pañca nīvaraṇāni eva tāni uragasutte  atthato vuttāni tāni pana yasmā abbhādayo viya candasūriye ceto āvaranti tasmā āvaraṇāni cetasoti vuttāni tāni upacārena vā appanāya vā pahāya vijahitvāti attho  upakkileseti upagamma cittaṃ vibādhente akusaladhamme vatthopamādīsu  vutte abhijjhādayo vā byapanujjāti panuditvā vipassanāmaggena pajahitvāti attho sabbeti anavasese evaṃ samathavipassanāsampanno paṭhamamaggena diṭṭhinissayassa pahīnattā anissito sesamaggehi chetvā tedhātukaṃ sinehadosaṃ taṇhārāganti vuttaṃ hoti sineho eva hi guṇapaṭipakkhato sinehadosoti vutto sesaṃ vuttanayamevāti

vipiṭṭhikatvānāti kā uppatti bārāṇasiyaṃ kira aññataro rājā catutthajjhānalābhī ahosi sopi jhānānurakkhaṇatthaṃ rajjaṃ pahāya pabbajitvā vipassanto paccekabodhiṃ sacchikatvā attano paṭipattisampadaṃ dīpento imaṃ udānagāthaṃ abhāsi
tattha vipiṭṭhikatvānāti piṭṭhito katvā chaḍḍetvā vijahitvāti attho  sukhañca dukkhanti kāyikaṃ sātāsātaṃ somanassadomanassanti cetasikaṃ sātāsātaṃ upekkhanti catutthajjhānupekkhaṃ samathanti catutthajjhānasamādhiṃ eva visuddhanti pañcanīvaraṇavitakkavicārapītisukhasaṅkhātehi navahi paccanīkadhammehi vimuttattā atisuddhaṃ niddhantasuvaṇṇamiva vigatūpakkilesanti attho
ayaṃ pana yojanā  vipiṭṭhikatvāna sukhañca dukkhañca pubbeva paṭhamajjhānūpacāreyeva dukkhaṃ tatiyajjhānūpacāreyeva sukhanti adhippāyo puna ādito vuttaṃ cakāraṃ parato netvā somanassaṃ domanassañca vipiṭṭhikatvāna pubbevāti adhikāro tena somanassaṃ catutthajjhānūpacāre domanassañca dutiyajjhānūpacāreyevāti dīpeti etāni hi etesaṃ pariyāyato pahānaṭṭhānāni nippariyāyato pana dukkhassa paṭhamajjhānaṃ domanassassa dutiyajjhānaṃ sukhassa tatiyajjhānaṃ somanassassa catutthajjhānaṃ pahānaṭṭhānaṃ yathāha  paṭhamaṃ jhānaṃ upasampajja viharati etthuppannaṃ dukkhindriyaṃ aparisesaṃ nirujjhatītiādikaṃ  sabbaṃ aṭṭhasāliniyā dhammasaṅgahaṭṭhakathāyaṃ  vuttaṃ yathā pubbevāti tīsu paṭhamajjhānādīsu dukkhadomanassasukhāni vipiṭṭhikatvā evamettha catutthajjhāne somanassaṃ vipiṭṭhikatvā imāya paṭipadāya laddhānupekkhaṃ samathaṃ visuddhaṃ eko careti sesaṃ vuttanayamevāti

āraddhavīriyoti  kā uppatti aññataro kira paccantarājā sahassayodhabalakāyo rajjena khuddako paññāya mahanto ahosi so ekadivasaṃ kiñcāpi ahaṃ khuddako rajjena paññavatā pana sakkā sakalajambudīpaṃ gahetunti cintetvā sāmantarañño dūtaṃ pāhesi  sattāhabbhantare me rajjaṃ vā detu yuddhaṃ vāti tato so attano amacce sannipātāpetvā āha  mayā tumhe anāpucchāyeva sāhasaṃ kammaṃ kataṃ amukassa rañño evaṃ pesitaṃ kiṃ kātabbanti te āhaṃsu  sakkā mahārāja so dūto nivattetunti na sakkā gato bhavissatīti yadi evaṃ vināsitamhā tayā tena hi dukkhaṃ aññassa satthena marituṃ handa mayaṃ aññamaññaṃ paharitvā marāma attānaṃ paharitvā marāma ubbandhāma visaṃ khādāmāti evaṃ etesu ekameko  maraṇameva saṃvaṇṇeti tato rājā kiṃ me imehi atthi bhaṇe mayhaṃ yodhāti āha atha ahaṃ mahārāja yodho ahaṃ mahārāja yodhoti yodhasahassaṃ uṭṭhahi
rājā ete upaparikkhissāmīti mahantaṃ citakaṃ sajjāpetvā āha  mayā bhaṇe idaṃ sāhasaṃ kataṃ taṃ me amaccā paṭikkosanti svāhaṃ citakaṃ pavisissāmi ko mayā saddhiṃ pavisissati kena mayhaṃ jīvitaṃ pariccattanti evaṃ vutte pañcasatā yodhā uṭṭhahiṃsu mayaṃ mahārāja pavisissāmāti tato rājā itare pañcasate āha  tumhe dāni tātā kiṃ karissathāti te āhaṃsu  nāyaṃ mahārāja purisakāro itthicariyā esā apica mahārājena paṭirañño dūto pesito te mayaṃ tena raññā saddhiṃ yujjhitvā marissāmāti tato rājā pariccattaṃ tumhehi mama jīvitanti caturaṅginiṃ senaṃ sannayhitvā tena yodhasahassena parivuto gantvā rajjasīmāya nisīdi
sopi paṭirājā taṃ pavattiṃ sutvā are so khuddakarājā mama dāsassāpi nappahotīti dussitvā sabbaṃ balakāyaṃ ādāya yujjhituṃ nikkhami khuddakarājā taṃ abbhuyyātaṃ disvā balakāyaṃ āha  tātā tumhe na bahukā sabbe sampiṇḍitvā asicammaṃ gahetvā sīghaṃ imassa rañño purato ujukaṃ eva gacchathāti te tathā akaṃsu athassa  sā senā dvidhā bhinditvā antaramadāsi te taṃ rājānaṃ jīvaggāhaṃ gahetvā attano rañño taṃ māressāmīti āgacchantassa adaṃsu paṭirājā taṃ abhayaṃ yāci rājā tassa abhayaṃ datvā sapathaṃ kārāpetvā attano vase katvā tena saha aññaṃ rājānaṃ abbhuggantvā tassa rajjasīmāya ṭhatvā pesesi  rajjaṃ vā me detu yuddhaṃ vāti so ahaṃ ekayuddhampi  na sahāmīti rajjaṃ niyyādesi etenupāyena sabbe rājāno gahetvā ante bārāṇasirājānampi aggahesi
so ekasatarājaparivuto sakalajambudīparajjaṃ anusāsanto cintesi  ahaṃ pubbe khuddako ahosiṃ somhi idāni attano ñāṇasampattiyā sakalajambudīpamaṇḍalassa issaro rājā jāto taṃ kho pana me ñāṇaṃ lokiyavīriyasampayuttaṃ neva nibbidāya na virāgāya saṃvattati yaṃnūnāhaṃ iminā ñāṇena lokuttaradhammaṃ gaveseyyanti tato bārāṇasirañño rajjaṃ datvā puttadārañca sakajanapadeyeva ṭhapetvā sabbaṃ pahāya pabbajitvā vipassanaṃ ārabhitvā paccekabodhiṃ sacchikatvā attano vīriyasampattiṃ dīpento imaṃ udānagāthaṃ abhāsi
tattha āraddhaṃ vīriyaṃ assāti āraddhavīriyo etena attano mahāvīriyataṃ dasseti paramattho vuccati nibbānaṃ paramatthassa patti paramatthapatti tassā paramatthapattiyā etena vīriyārambhena pattabbaṃ  phalaṃ dasseti alīnacittoti etena vīriyūpatthambhānaṃ cittacetasikānaṃ alīnataṃ dasseti akusītavuttīti etena ṭhānacaṅkamādīsu kāyassa anavasīdanaṃ dasseti daḷhanikkamoti etena kāmaṃ taco ca nhāru cāti  evaṃ pavattaṃ padahanavīriyaṃ dasseti yaṃ taṃ anupubbasikkhādīsu padahanto kāyena ceva paramatthasaccaṃ sacchikarotīti vuccati atha vā etena maggasampayuttaṃ vīriyaṃ dasseti tampi daḷhañca bhāvanāpāripūrigatattā nikkamo ca sabbaso paṭipakkhā nikkhantattā tasmā taṃsamaṅgīpuggalopi daḷho nikkamo assāti daḷhanikkamoti vuccati thāmabalūpapannoti maggakkhaṇe kāyathāmena ca ñāṇabalena ca upapanno atha vā thāmabhūtena balena  upapanno thirañāṇabalūpapannoti vuttaṃ hoti etena tassa vīriyassa vipassanāñāṇasampayogaṃ dīpento yogapadhānabhāvaṃ sādheti pubbabhāgamajjhimaukkaṭṭhavīriyavasena vā tayopi pādā yojetabbā sesaṃ vuttanayamevāti

paṭisallānanti kā uppatti imissā gāthāya āvaraṇagāthāya viya uppatti natthi koci viseso atthavaṇṇanāya panassā paṭisallānanti tehi tehi sattasaṅkhārehi paṭinivattitvā sallānaṃ ekamantasevitā ekībhāvo kāyavivekoti attho jhānanti paccanīkajhāpanato ārammaṇalakkhaṇūpanijjhānato ca cittaviveko vuccati tattha aṭṭha samāpattiyo  nīvaraṇādipaccanīkajhāpanato kasiṇādiārammaṇūpanijjhānato ca jhānanti vuccati vipassanāmaggaphalāni sattasaññādipaccanīkajhāpanato lakkhaṇūpanijjhānato ca jhānani vuccati idha pana ārammaṇūpanijjhānameva adhippetaṃ evametaṃ paṭisallānañca jhānañca ariñcamāno ajahamāno anissajjamāno dhammesūti vipassanūpagesu pañcakkhandhādidhammesu niccanti satataṃ samitaṃ abbokiṇṇaṃ anudhammacārīti te dhamme ārabbha pavattanena anugataṃ vipassanādhammaṃ caramāno atha vā dhammesūti ettha dhammāti navalokuttaradhammā tesaṃ dhammānaṃ anulomo dhammoti anudhammo vipassanāyetaṃ adhivacanaṃ tattha dhammānaṃ niccaṃ anudhammacārīti vattabbe gāthābandhasukhatthaṃ  vibhattibyattayena dhammesūti vuttaṃ siyā ādīnavaṃ sammasitā bhavesūti tāya anudhammacāritāsaṅkhātāya vipassanāya aniccākārādidosaṃ tīsu bhavesu samanupassanto evaṃ imāya kāyacittavivekasikhāpattavipassanāsaṅkhātāya paṭipadāya adhigatoti vattabbo eko careti evaṃ yojanā veditabbā

taṇhakkhayanti  kā uppatti aññataro kira bārāṇasirājā mahaccarājānubhāvena nagaraṃ padakkhiṇaṃ karoti tassa sarīrasobhāya āvajjitahadayā sattā purato gacchantāpi nivattitvā tameva ullokenti pacchato gacchantāpi ubhohi passehi gacchantāpi pakatiyā eva hi buddhadassane puṇṇacandasamuddarājadassane ca atitto loko atha aññatarā kuṭumbiyabhariyāpi uparipāsādagatā sīhapañjaraṃ vivaritvā olokayamānā aṭṭhāsi rājā taṃ disvā paṭibaddhacitto hutvā amaccaṃ āṇāpesi  jānāhi tāva bhaṇe ayaṃ itthī sasāmikā vā asāmikā vāti so ñatvā sasāmikā devāti ārocesi atha rājā cintesi  imā vīsatisahassanāṭakitthiyo devaccharāyo viya maṃ eva ekaṃ abhiramāpenti so dānāhaṃ etāpi atussitvā parassa itthiyā taṇhaṃ uppādesiṃ sā uppannā apāyameva ākaḍḍhatīti taṇhāya ādīnavaṃ disvā handa naṃ niggaṇhāmīti rajjaṃ pahāya pabbajitvā vipassanto paccekabodhiṃ sacchikatvā imaṃ udānagāthaṃ abhāsi
tattha taṇhakkhayanti nibbānaṃ evaṃ diṭṭhādīnavāya vā taṇhāya appavattiṃ appamattoti sātaccakārī sakkaccakārī aneḷamūgoti alālāmukho atha vā aneḷo ca amūgo ca paṇḍito byattoti vuttaṃ hoti hitasukhasampāpakaṃ sutamassa atthīti sutavā āgamasampannoti vuttaṃ  hoti satīmāti cirakatādīnaṃ anussaritā saṅkhātadhammoti dhammūpaparikkhāya pariññātadhammo niyatoti ariyamaggena niyatabhāvappatto padhānavāti sammappadhānavīriyasampanno uppaṭipāṭiyā esa pāṭho yojetabbo evameva tehi appamādādīhi samannāgato niyāmasampāpakena padhānena padhānavā tena padhānena sampattaniyāmato niyato tato arahattappattiyā saṅkhātadhammo arahā hi puna saṅkhātabbābhāvato saṅkhātadhammoti vuccati yathāha  ye  ca saṅkhātadhammāse ye ca sekhā puthū idhāti  sesaṃ vuttanayamevāti

sīhovāti  kā uppatti aññatarassa kira bārāṇasirañño dūre uyyānaṃ hoti so pageva uṭṭhāya uyyānaṃ gacchanto antarāmagge yānā oruyha udakaṭṭhānaṃ upagato mukhaṃ dhovissāmīti tasmiñca padese sīhī sīhapotakaṃ janetvā gocarāya gatā rājapuriso taṃ disvā sīhapotako devāti ārocesi rājā sīho kira kassaci na bhāyatīti taṃ upaparikkhituṃ bheriādīni ākoṭāpesi sīhapotako taṃ saddaṃ sutvāpi tatheva sayi atha yāvatatiyaṃ ākoṭāpesi so tatiyavāre sīsaṃ ukkhipitvā sabbaṃ parisaṃ oloketvā tatheva sayi atha rājā yāvassa mātā nāgacchati tāva gacchāmāti vatvā gacchanto cintesi  tadahujātopi sīhapotako na santasati na bhāyati kudāssu nāmāhampi taṇhādiṭṭhiparitāsaṃ chaḍḍetvā na santaseyyaṃ na bhāyeyyanti so taṃ ārammaṇaṃ gahetvā gacchanto puna kevaṭṭehi macche gahetvā sākhāsu bandhitvā pasārite jāle vātaṃ asaṅgaṃyeva gacchamānaṃ disvā tasmiṃ nimittaṃ aggahesi  kudāssu nāmāhampi taṇhādiṭṭhimohajālaṃ phāletvā evaṃ asajjamāno gaccheyyanti
atha uyyānaṃ gantvā silāpaṭṭapokkharaṇiyā tīre nisinno vātabbhāhatāni padumāni onamitvā udakaṃ phusitvā vātavigame puna yathāṭhāne ṭhitāni udakena anupalittāni disvā tasmiṃ nimittaṃ aggahesi  kudāssu nāmāhampi yathā etāni udake jātāni udakena anupalittāni tiṭṭhanti evaṃ loke jāto lokena anupalitto tiṭṭheyyanti so punappunaṃ yathā sīho vāto padumāni evaṃ asantasantena asajjamānena anupalittena bhavitabbanti cintetvā rajjaṃ pahāya pabbajitvā vipassanto paccekabodhiṃ sacchikatvā imaṃ udānagāthaṃ abhāsi
tattha sīhoti cattāro sīhā  tiṇasīho paṇḍusīho kāḷasīho kesarasīhoti tesaṃ kesarasīho aggamakkhāyati so idha adhippeto vāto puratthimādivasena anekavidho padumaṃ rattasetādivasena tesu yo koci vāto yaṃ kiñci padumañca vaṭṭatiyeva tattha yasmā santāso nāma attasinehena hoti attasineho  ca nāma taṇhālepo sopi diṭṭhisampayuttena vā diṭṭhivippayuttena vā lobhena hoti sopi  ca taṇhāyeva sajjanaṃ pana tattha upaparikkhādivirahitassa mohena hoti moho ca avijjā tattha samathena taṇhāya pahānaṃ vipassanāya avijjāya tasmā samathena attasinehaṃ pahāya sīhova saddesu aniccadukkhādīsu asantasanto vipassanāya mohaṃ pahāya vātova jālamhi khandhāyatanādīsu asajjamāno samatheneva lobhaṃ lobhasampayuttadiṭṭhiñca pahāya padumaṃva toyena sabbabhavabhogalobhena alippamāno ettha ca samathassa sīlaṃ padaṭṭhānaṃ samatho samādhissa samādhi vipassanāyāti evaṃ dvīsu dhammesu siddhesu tayo khandhā siddhāva honti tattha sīlakkhandhena sūro hoti so sīhova saddesu āghātavatthūsu kujjhitukāmatāya na santasati paññākkhandhena paṭividdhasabhāvo vātova jālamhi khandhādidhammabhede na sajjati samādhikkhandhena vītarāgo padumaṃva toyena rāgena na lippati evaṃ samathavipassanāhi sīlasamādhipaññākkhandhehi ca yathāsambhavaṃ taṇhāvijjānaṃ tiṇṇañca akusalamūlānaṃ pahānavasena asantasanto asajjamāno alippamāno ca veditabbo sesaṃ vuttanayamevāti

sīho yathāti kā uppatti aññataro kira bārāṇasirājā paccantaṃ kupitaṃ vūpasametuṃ gāmānugāmimaggaṃ chaḍḍetvā ujuṃ aṭavimaggaṃ gahetvā mahatiyā senāya gacchati tena ca samayena aññatarasmiṃ pabbatapāde sīho bālasūriyātapaṃ tappamāno nipanno hoti taṃ disvā rājapurisā rañño ārocesuṃ rājā sīho kira na santasatīti bheripaṇavādisaddaṃ kārāpesi sīho tatheva nipajji dutiyampi kārāpesi sīho tatheva nipajji tatiyampi kārāpesi tadā sīho mama paṭisattu atthīti catūhi pādehi suppatiṭṭhitaṃ patiṭṭhahitvā sīhanādaṃ nadi taṃ sutvā hatthārohādayo hatthiādīhi orohitvā tiṇagahanāni paviṭṭhā hatthiassagaṇā disāvidisā palātā rañño hatthīpi rājānaṃ gahetvā vanagahanāni pothayamāno palāyi  rājā taṃ sandhāretuṃ asakkonto rukkhasākhāya olambitvā pathaviṃ patitvā ekapadikamaggena gacchanto paccekabuddhānaṃ vasanaṭṭhānaṃ pāpuṇi tattha paccekabuddhe pucchi  api bhante saddamassutthāti āma mahārājāti kassa saddaṃ bhanteti paṭhamaṃ  bherisaṅkhādīnaṃ pacchā sīhassāti  na bhāyittha bhanteti na mayaṃ mahārāja kassaci saddassa bhāyāmāti sakkā pana bhante mayhampi edisaṃ kātunti sakkā mahārāja sace pabbajissasīti pabbajāmi bhanteti tato naṃ pabbājetvā pubbe vuttanayeneva ābhisamācārikaṃ sikkhāpesuṃ sopi pubbe vuttanayeneva vipassanto paccekabodhiṃ sacchikatvā imaṃ udānagāthaṃ abhāsi
tattha sahanā ca hananā ca sīghajavattā ca sīho kesarasīhova idha adhippeto dāṭhā balamassa atthīti dāṭhabalī pasayha abhibhuyyāti ubhayaṃ cārīsaddena saha yojetabbaṃ pasayhacārī abhibhuyyacārīti tattha pasayha niggahetvā caraṇena pasayhacārī abhibhavitvā santāsetvā vasīkatvā caraṇena abhibhuyyacārī svāyaṃ kāyabalena pasayhacārī tejasā abhibhuyyacārī tattha sace koci vadeyya  kiṃ pasayha abhibhuyya cārīti tato migānanti sāmivacanaṃ upayogatthe katvā mige pasayha abhibhuyya cārīti paṭivattabbaṃ pantānīti dūrāni senāsanānīti vasanaṭṭhānāni sesaṃ vuttanayeneva sakkā jānitunti na vitthāritanti

mettaṃ upekkhanti kā uppatti aññataro kira rājā mettādijhānalābhī ahosi so jhānasukhantarāyo rajjanti jhānānurakkhaṇatthaṃ rajjaṃ pahāya pabbajitvā vipassanto paccekabodhiṃ sacchikatvā imaṃ udānagāthaṃ abhāsi
tattha sabbe sattā sukhitā bhavantūtiādinā nayena hitasukhūpanayanakāmatā mettā aho vata imamhā dukkhā mucceyyuntiādinā nayena ahitadukkhāpanayanakāmatā karuṇā modanti vata bhonto sattā modanti sādhu suṭṭhūtiādinā nayena hitasukhāvippayogakāmatā muditā paññāyissanti sakena kammenāti sukhadukkhaajjhupekkhanatā upekkhā gāthābandhasukhatthaṃ pana uppaṭipāṭiyā mettaṃ vatvā upekkhā  vuttā muditā ca pacchā vimuttinti catassopi etā attano paccanīkadhammehi vimuttattā vimuttiyo tena vuttaṃ  mettaṃ upekkhaṃ karuṇaṃ vimuttiṃ āsevamāno muditañca kāleti
tattha āsevamānoti tisso tikacatukkajjhānavasena upekkhaṃ catutthajjhānavasena bhāvayamāno  kāleti mettaṃ āsevitvā tato vuṭṭhāya karuṇaṃ tato vuṭṭhāya muditaṃ tato itarato vā nippītikajjhānato vuṭṭhāya upekkhaṃ āsevamāno eva kāle āsevamānoti vuccati āsevituṃ vā phāsukakāle sabbena lokena avirujjhamānoti dasasu disāsu sabbena sattalokena avirujjhamāno mettādīnañhi bhāvitattā sattā appaṭikūlā honti sattesu ca virodhibhūto paṭigho vūpasammati tena vuttaṃ  sabbena lokena avirujjhamānoti ayamettha saṅkhepo vitthāro pana mettādikathā aṭṭhasāliniyā dhammasaṅgahaṭṭhakathāyaṃ  vuttā sesaṃ vuttasadisamevāti

rāgañca dosañcāti kā uppatti rājagahaṃ kira nissāya mātaṅgo nāma paccekabuddho viharati sabbapacchimo paccekabuddhānaṃ atha amhākaṃ bodhisatte uppanne devatāyo bodhisattassa pūjanatthāya āgacchantiyo taṃ disvā mārisā mārisā buddho loke uppannoti bhaṇiṃsu so nirodhā vuṭṭhahanto taṃ sutvā attano jīvitakkhayaṃ disvā himavante mahāpapāto nāma pabbato paccekabuddhānaṃ parinibbānaṭṭhānaṃ tattha ākāsena gantvā pubbe parinibbutapaccekabuddhassa aṭṭhisaṅghātaṃ papāte pakkhipitvā silātale nisīditvā imaṃ udānagāthaṃ abhāsi
tattha rāgadosamohā uragasutte vuttāva saṃyojanānīti dasa saṃyojanāni tāni ca tena tena maggena sandālayitvā asantasaṃ jīvitasaṅkhayamhīti jīvitasaṅkhayo vuccati cuticittassa paribhedo tasmiñca jīvitasaṅkhaye jīvitanikantiyā pahīnattā asantasanti ettāvatā sopādisesaṃ  nibbānadhātuṃ attano dassetvā gāthāpariyosāne anupādisesāya nibbānadhātuyā parinibbāyīti

bhajantīti kā uppatti bārāṇasiyaṃ kira aññataro rājā ādigāthāya vuttappakārameva phītaṃ rajjaṃ samanusāsati tassa kharo ābādho uppajji dukkhā vedanā pavattanti vīsatisahassitthiyo  taṃ parivāretvā hatthapādasambāhanādīni karonti amaccā na dānāyaṃ rājā jīvissati handa mayaṃ attano saraṇaṃ gavesāmāti cintetvā aññatarassa  rañño santikaṃ gantvā upaṭṭhānaṃ yāciṃsu te tattha upaṭṭhahantiyeva na kiñci labhanti rājā ābādhā vuṭṭhahitvā pucchi  itthannāmo ca itthannāmo ca kuhinti tato taṃ pavattiṃ sutvāva sīsaṃ cāletvā tuṇhī ahosi tepi amaccā rājā vuṭṭhitoti sutvā tattha kiñci alabhamānā paramena pārijuññena pīḷitā punadeva āgantvā rājānaṃ vanditvā ekamantaṃ aṭṭhaṃsu tena ca raññā kuhiṃ tātā tumhe gatāti vuttā āhaṃsu  devaṃ dubbalaṃ disvā ājīvikabhayenamhā asukaṃ nāma janapadaṃ gatāti rājā sīsaṃ cāletvā cintesi  yaṃnūnāhaṃ tameva ābādhaṃ dassessaṃ kiṃ punapi evaṃ kareyyuṃ noti so pubbe rogena phuṭṭho viya bāḷhaṃ vedanaṃ dassento gilānālayaṃ akāsi itthiyo samparivāretvā pubbasadisameva sabbaṃ akaṃsu tepi amaccā tatheva puna bahutaraṃ janaṃ gahetvā pakkamiṃsu evaṃ rājā yāvatatiyaṃ sabbaṃ pubbasadisaṃ akāsi tepi tatheva pakkamiṃsu tato catutthampi te āgate disvā rājā  aho ime dukkaraṃ akaṃsu ye maṃ byādhitaṃ pahāya anapekkhā pakkamiṃsūti nibbinno rajjaṃ pahāya pabbajitvā vipassanto paccekabodhiṃ sacchikatvā imaṃ udānagāthaṃ abhāsi
tattha bhajantīti sarīrena allīyantā payirupāsanti sevantīti añjalikammādīhi kiṃkārapaṭissāvitāya ca paricaranti kāraṇaṃ attho etesanti kāraṇatthā bhajanāya ca sevanāya ca nāññaṃ kāraṇamatthi attho eva nesaṃ kāraṇaṃ atthahetu sevantīti vuttaṃ hoti nikkāraṇādullabhā ajja mittāti ito kiñci lacchāmāti evaṃ attapaṭilābhakāraṇena nikkāraṇā kevalaṃ 
upakāro ca yo mitto yo mitto sukhadukkhako
atthakkhāyī ca yo mitto yo mitto anukampakoti  
evaṃ vuttena ariyena mittabhāvena samannāgatā dullabhā ajja mittā attaṭṭhapaññāti attani ṭhitā etesaṃ paññā attānameva oloketi na aññanti attho attatthapaññātipi pāṭho tassa attano atthameva oloketi na paratthanti attho diṭṭhatthapaññāti ayampi kira porāṇapāṭho tassa sampati diṭṭheyeva atthe etesaṃ paññā  na āyatinti attho diṭṭhadhammikatthaṃyeva oloketi na samparāyikatthanti vuttaṃ hoti asucīti asucinā anariyena kāyavacīmanokammena samannāgatā
khaggavisāṇakappoti  khaggena rukkhādayo chindanto viya sakasiṅgena pabbatādayo cuṇṇavicuṇṇaṃ kurumāno vicaratīti khaggavisāṇo visasadisā āṇāti visāṇā khaggaṃ viyāti khaggaṃ khaggaṃ visāṇaṃ yassa migassa soyaṃ migo khaggavisāṇo tassa khaggavisāṇassa kappo khaggavisāṇakappo khaggavisāṇasadiso paccekabuddho eko adutiyo asahāyo careyya vihareyya vatteyya yapeyya yāpeyyāti attho
visuddhasīlāti visesena suddhasīlā catupārisuddhiyā suddhasīlā suvisuddhapaññāti suṭṭhu visuddhapaññā rāgādivirahitattā parisuddhamaggaphalapaṭisambhidādipaññā samāhitāti saṃ suṭṭhu āhitā santike ṭhapitacittā jāgariyānuyuttāti jāgaraṇaṃ jāgaro niddātikkamoti attho jāgarassa bhāvo jāgariyaṃ jāgariye anuyuttā jāgariyānuyuttā vipassakāti aniccaṃ dukkhaṃ anattāti visesena passanasīlā vipassanaṃ paṭṭhapetvā viharantīti attho dhammavisesadassīti dasakusaladhammānaṃ  catusaccadhammassa navalokuttaradhammassa vā visesena passanasīlā maggaṅgabojjhaṅgagateti sammādiṭṭhādīhi maggaṅgehi satisambojjhaṅgādīhi bojjhaṅgehi gate sampayutte ariyadhamme vijaññāti visesena jaññā jānantāti attho
suññatāppaṇihitañcānimittanti anattānupassanāvasena suññatavimokkhañca dukkhānupassanāvasena appaṇihitavimokkhañca aniccānupassanāvasena animittavimokkhañca āsevayitvāti vaḍḍhetvā ye katasambhārā dhīrā janā jinasāsanamhi sāvakattaṃ sāvakabhāvaṃ na vajanti na pāpuṇanti te dhīrā katasambhārā sayambhū sayameva bhūtā paccekajinā paccekabuddhā bhavanti
 kiṃ bhūtā mahantadhammā pūritamahāsambhārā bahudhammakāyā anekadhammasabhāvasarīrā punapi kiṃ bhūtā cittissarā cittagatikā jhānasampannāti attho sabbadukkhoghatiṇṇā sakalasaṃsāraoghaṃ tiṇṇā atikkantā udaggacittā kodhamānādikilesavirahitattā somanassacittā santamanāti attho paramatthadassī pañcakkhandhadvādasāyatanadvattiṃsākārasaccapaṭiccasamuppādādivasena  paramatthaṃ uttamatthaṃ dassanasīlā acalābhītaṭṭhena sīhopamā sīhasadisāti attho khaggavisāṇakappā khaggavisāṇamigasiṅgasadisā gaṇasaṅgaṇikābhāvenāti attho
santindriyāti cakkhundriyādīnaṃ sakasakārammaṇe appavattanato santasabhāvaindriyā  santamanāti santacittā nikkilesabhāvena santasabhāvacittasaṅkappāti attho samādhīti suṭṭhu ekaggacittā paccantasattesu patippacārāti paccantajanapadesu sattesu dayākaruṇādīhi paticaraṇasīlā dīpā parattha idha vijjalantāti sakalalokānuggahakaraṇena paraloke ca idhaloke ca vijjalantā dīpā padīpasadisāti attho paccekabuddhā satataṃ hitāmeti ime paccekabuddhā satataṃ sabbakālaṃ sakalalokahitāya paṭipannāti attho
pahīnasabbāvaraṇājanindāti te paccekabuddhā janānaṃ indā uttamā kāmacchandanīvaraṇādīnaṃ sabbesaṃ pañcāvaraṇānaṃ pahīnattā pahīnasabbāvaraṇā ghanakañcanābhāti rattasuvaṇṇajambonadasuvaṇṇapabhā sadisaābhāvantāti attho nissaṃsayaṃ lokasudakkhiṇeyyāti ekantena lokassa sudakkhiṇāya aggadānassa paṭiggahetuṃ arahā yuttā nikkilesattā sundaradānapaṭiggahaṇārahāti attho paccekabuddhā satatappitāmeti ime paccekañāṇādhigamā buddhā satataṃ niccakālaṃ appitā suhitā paripuṇṇā sattāhaṃ nirāhārāpi nirodhasamāpattiphalasamāpattivasena paripuṇṇāti attho
 patiekā visuṃ sammāsambuddhato visadisā aññe asādhāraṇabuddhā paccekabuddhā atha vā 
upasaggā nipātā ca paccayā ca ime tayo
nekenekatthavisayā iti neruttikābravunti 
vuttattā patisaddassa ekaupasaggatā pati padhāno hutvā sāmibhūto anekesaṃ dāyakānaṃ appamattakampi āhāraṃ paṭiggahetvā saggamokkhassa pāpuṇanato tathā hi annabhārassa bhattabhāgaṃ paṭiggahetvāpassantasseva bhuñjitvā devatāhi sādhukāraṃ dāpetvā tadaheva taṃ duggataṃ seṭṭhiṭṭhānaṃ pāpetvā koṭisaṅkhadhanuppādanena ca khadiraṅgārajātake  mārena nimmitakhadiraṅgārakūpopariuṭṭhitapadumakaṇṇikaṃ madditvā bodhisattena dinnaṃ piṇḍapātaṃ paṭiggahetvā tassa passantasseva ākāsagamanena somanassuppādanena ca padumavatīaggamahesīputtānaṃ mahājanakarañño deviyā  ārādhanena gandhamādanato ākāsena āgamma dānapaṭiggahaṇena mahājanakabodhisattassa ca deviyā ca somanassuppādanena ca tathā abuddhuppāde chātakabhaye sakalajambudīpe uppanne bārāṇasiseṭṭhino chātakabhayaṃ paṭicca pūretvā rakkhite saṭṭhisahassakoṭṭhāgāre vīhayo khepetvā bhūmiyaṃ nikhātadhaññāni ca cāṭisahassesu pūritadhaññāni  ca khepetvā sakalapāsādabhittīsu mattikāhi madditvā limpitadhaññāni ca khepetvā tadā nāḷimattamevāvasiṭṭhaṃ idaṃ bhuñjitvā ajja marissāmāti  cittaṃ uppādetvā sayantassa gandhamādanato eko paccekabuddho āgantvā gehadvāre aṭṭhāsi seṭṭhi taṃ disvā pasādaṃ uppādetvā jīvitaṃ pariccajamāno paccekabuddhassa patte okiri paccekabuddho vasanaṭṭhānaṃ gantvā attano ānubhāvena passantasseva seṭṭhissa pañcapaccekabuddhasatehi saha paribhuñji tadā bhattapacitaukkhaliṃ pidahitvā ṭhapesuṃ
niddamokkantassa seṭṭhino chātatte uppanne so vuṭṭhahitvā bhariyaṃ āha  bhatte ācāmakabhattamattaṃ olokehīti susikkhitā sā sabbaṃ dinnaṃ nanūti avatvā ukkhaliyā pidhānaṃ vivari sā ukkhali taṅkhaṇeva sumanapupphamakuḷasadisassa sugandhasālibhattassa pūritā ahosi sā ca seṭṭhi ca santuṭṭhā sayañca sakalagehavāsino ca sakalanagaravāsino ca bhuñjiṃsu dabbiyā gahitagahitaṭṭhānaṃ puna pūritaṃ sakalasaṭṭhisahassakoṭṭhāgāresu sugandhasāliyo pūresuṃ sakalajambudīpavāsino seṭṭhissa gehatoyeva dhaññabījāni gahetvā sukhitā jātā evamādīsu anekasattanikāyesu sukhotaraṇaparipālanasaggamokkhapāpanesu pati sāmibhūto buddhoti paccekabuddho paccekabuddhānaṃ subhāsitānīti paccekabuddhehi ovādānusāsanīvasena suṭṭhu bhāsitāni kathitāni vacanāni caranti lokamhi sadevakamhīti devalokasahite sattaloke caranti pavattantīti attho sutvā tathā ye na karonti bālāti tathārūpaṃ paccekabuddhānaṃ subhāsitavacanaṃ ye bālā janā na karonti na manasi karonti te bālā dukkhesu saṃsāradukkhesu punappunaṃ uppattivasena caranti pavattanti dhāvantīti attho
paccekabuddhānaṃ subhāsitānīti suṭṭhu bhāsitāni caturāpāyato muccanatthāya bhāsitāni vacanāni kiṃ bhūtāni avassavantaṃ pagghantaṃ khuddaṃ madhuṃ yathā madhuravacanānīti attho ye paṭipattiyuttā paṇḍitajanāpi paṭipattīsu vuttānusārena pavattantā tathārūpaṃ madhuravacanaṃ sutvā vacanakarā bhavanti te paṇḍitajanā saccadasā catusaccadassino sapaññā paññāsahitā bhavantīti attho
paccekabuddhehijinehi bhāsitāti kilese jinanti jiniṃsūti jinā tehi jinehi paccekabuddhehi vuttā bhāsitā kathitā kathā uḷārā ojavantā pākaṭā santi pavattanti tā kathā sakyasīhena sakyarājavaṃsasīhena gotamena tathāgatena abhinikkhamitvā buddhabhūtena naruttamena narānaṃ uttamena seṭṭhena pakāsitā pākaṭīkatā desitāti sambandho kimatthanti āha dhammavijānanatthanti navalokuttaradhammaṃ visesena jānāpanatthanti attho
lokānukampāya imāni tesanti lokānukampatāya lokassa anukampaṃ paṭicca imāni vacanāni imā gāthāyo tesaṃ paccekabuddhānaṃ vikubbitāni visesena kubbitāni bhāsitānīti attho saṃvegasaṅgamativaḍḍhanatthanti paṇḍitānaṃ saṃvegavaḍḍhanatthañca asaṅgavaḍḍhanatthaṃ ekībhāvavaḍḍhanatthañca mativaḍḍhanatthaṃ paññāvaḍḍhanatthañca sayambhusīhena anācariyakena hutvā sayameva bhūtena jātena paṭividdhena sīhena abhītena gotamena sammāsambuddhena imāni vacanāni pakāsitāni imā gāthāyo pakāsitā vivaritā uttānīkatāti attho itīti parisamāpanatthe nipāto



tadanantaraṃ  therāpadānasaṅgahagāthāyo saṃvaṇṇetuṃ atha therāpadānaṃ suṇāthāti āha athaapadānasaddānamattho heṭṭhā vuttova ettha therasaddo panāyaṃ kālathirapaññattināmadheyyajeṭṭhādīsu anekesu atthesu vattati tathā hi therovassikāni pūtīni cuṇṇakajātānītiādīsu  kāle therovassikāni cirakālaṃ ovassikānīti attho theropi tāva mahāiccādīsu thire thirasīloti attho therako ayamāyasmā mahallakotiādīsu paññattiyaṃ  lokapaññattimattoti attho cundatthero phussattherotiādīsu  nāmadheyye evaṃ katanāmoti attho thero cāyaṃ kumāro mama puttesūtiādīsu jeṭṭhe jeṭṭho kumāroti attho idha panāyaṃ kāle ca thire ca vattati tasmā ciraṃ kālaṃ ṭhitoti thero thiratarasīlācāramaddavādiguṇābhiyutto vā theroti vuccati thero ca thero ceti therā therānaṃ apadānaṃ kāraṇaṃ therāpadānaṃ taṃ therāpadānaṃ suṇāthāti sambandho himavantassa avidūre lambako nāma pabbatotiādi āyasmato sāriputtattherassa apadānaṃ tassāyasmato mahāmoggallānattherassa ca vatthu evaṃ veditabbaṃ 
atīte kira ito kappato satasahassakappādhike ekaasaṅkhyeyyamatthake āyasmā sāriputto brāhmaṇamahāsālakule nibbattitvā nāmena saradamāṇavo nāma ahosi mahāmoggallāno gahapatimahāsālakule nibbattitvā nāmena sirivaḍḍhanakuṭumbiko nāma ahosi te ubhopi sahapaṃsukīḷanasahāyā ahesuṃ tesu saradamāṇavo pitu accayena kulasantakaṃ dhanaṃ paṭipajjitvā ekadivasaṃ rahogato cintesi  imesaṃ sattānaṃ maraṇaṃ nāma ekantikaṃ tasmā mayā ekaṃ pabbajjaṃ upagantvā vimokkhamaggo gavesitabboti sahāyaṃ upasaṅkamitvā samma ahaṃ pabbajitukāmo kiṃ tvaṃ pabbajituṃ sakkhissasīti vatvā tena na sakkhissāmīti vutte hotu ahameva pabbajissāmīti ratanakoṭṭhāgārāni vivarāpetvā kapaṇaddhikādīnaṃ mahādānaṃ datvā pabbatapādaṃ gantvā isipabbajjaṃ pabbaji tassa pabbajitassa anupabbajjaṃ pabbajitā catusattatisahassamattā brāhmaṇaputtā ahesuṃ so pañca abhiññāyo aṭṭha ca samāpattiyo nibbattetvā tesampi jaṭilānaṃ kasiṇaparikammaṃ ācikkhi te sabbepi pañcābhiññā aṭṭha ca samāpattiyo nibbattisuṃ
tena samayena anomadassī nāma sammāsambuddho loke uppajjitvā pavattitavaradhammacakko satte  saṃsāramahoghato tāretvā ekadivasaṃ saradatāpasassa ca antevāsikānañca saṅgahaṃ kattukāmo eko  adutiyo pattacīvaramādāya ākāsena gantvā buddhabhāvaṃ me jānātūti tāpasassa passantasseva ākāsato otaritvā pathaviyaṃ patiṭṭhāsi saradatāpaso satthu sarīre mahāpurisalakkhaṇāni upadhāretvā sabbaññubuddhoyevāyanti niṭṭhaṃ gantvā paccuggamanaṃ katvā āsanaṃ paññāpetvā adāsi nisīdi bhagavā paññatte āsane saradatāpaso satthu santike ekamantaṃ nisīdi
tasmiṃ samaye tassa antevāsikā catusattatisahassamattā jaṭilā paṇītapaṇītāni  ojavantāni phalāphalāni gahetvā āgatā satthāraṃ disvā sañjātapasādā attano ācariyassa satthu ca nisinnākāraṃ oloketvā ācariya mayaṃ pubbe tumhehi mahantataro koci natthīti maññāma ayaṃ pana puriso tumhehi mahantataro maññeti āhaṃsu kiṃ vadetha tātā sāsapena saddhiṃ aṭṭhasaṭṭhiyojanasatasahassubbedhaṃ sineruṃ samaṃ kātuṃ icchatha sabbaññubuddhena maṃ tulaṃ mā karitthāti atha te tāpasā ācariyassa vacanaṃ sutvā yāva mahā vatāyaṃ purisuttamoti sabbeva pādesu nipatitvā satthāraṃ vandiṃsu
atha te ācariyo āha  tātā satthu anucchaviko no deyyadhammo natthi satthā ca bhikkhācaravelāya idhāgato handa mayaṃ deyyadhammaṃ yathābalaṃ dassāma tumhehi yaṃ yaṃ paṇītaṃ phalāphalaṃ ābhataṃ taṃ taṃ āharathāti āharāpetvā hatthe dhovitvā sayaṃ tathāgatassa patte patiṭṭhāpesi satthārā phalāphale paṭiggahitamatte devatā dibbojaṃ pakkhipiṃsu tāpaso udakampi sayameva parissāvetvā adāsi tato bhojanakiccaṃ niṭṭhāpetvā satthari nisinne sabbe antevāsike pakkosāpetvā satthu santike sāraṇīyaṃ kathaṃ kathento nisīdi satthā dve aggasāvakā bhikkhusaṅghena saddhiṃ āgacchantūti cintesi tāvadeva satasahassakhīṇāsavaparivārā aggasāvakā āgantvā bhagavantaṃ vanditvā ekamantaṃ aṭṭhaṃsu
tato saradatāpaso antevāsike āmantesi  tātā satthu bhikkhusaṅghassa ca pupphāsanena pūjā kātabbā tasmā pupphāni āharathāti te tāvadeva iddhiyā vaṇṇagandhasampannāni pupphāni āharitvā buddhassa yojanappamāṇaṃ pupphāsanaṃ paññāpesuṃ ubhinnaṃ aggasāvakānaṃ tigāvutaṃ  sesabhikkhūnaṃ aḍḍhayojanikādibhedaṃ saṅghanavakassa usabhamattaṃ paññāpesuṃ evaṃ paññattesu āsanesu saradatāpaso tathāgatassa purato añjaliṃ paggayha bhante mayhaṃ anuggahatthāya imaṃ pupphāsanaṃ atiruhathāti āha nisīdi bhagavā pupphāsane  satthari nisinne dve aggasāvakā sesabhikkhū ca attano attano pattāsane nisīdiṃsu satthā tesaṃ mahapphalaṃ hotūti nirodhaṃ samāpajji satthu samāpannabhāvaṃ ñatvā dve aggasāvakāpi sesabhikkhūpi nirodhaṃ samāpajjiṃsu tāpaso sattāhaṃ nirantaraṃ satthu pupphacchattaṃ dhārento aṭṭhāsi itare vanamūlaphalaṃ paribhuñjitvā sesakāle añjaliṃ paggayha aṭṭhaṃsu satthā sattāhassa accayena nirodhato vuṭṭhahitvā aggasāvakaṃ nisabhattheraṃ āmantesi  tāpasānaṃ pupphāsanānumodanaṃ karohīti thero sāvakapāramīñāṇe ṭhatvā tesaṃ pupphāsanānumodanaṃ  akāsi tassa desanāvasāne satthā dutiyaṃ aggasāvakaṃ anomattheraṃ āmantesi  tvampi imesaṃ dhammaṃ desehīti sopi tepiṭakaṃ buddhavacanaṃ sammasitvā tesaṃ dhammaṃ kathesi dvinnampi desanāya dhammābhisamayo nāhosi atha satthā buddhavisaye ṭhatvā dhammadesanaṃ ārabhi desanāvasāne ṭhapetvā saradatāpasaṃ avasesā sabbepi catusattatisahassajaṭilā arahattaṃ pāpuṇiṃsu satthā te etha bhikkhavoti hatthaṃ pasāresi te tāvadeva antarahitatāpasavesā aṭṭhaparikkhāradharā saṭṭhivassikatthero viya ahesuṃ
saradatāpaso pana aho vatāhampi ayaṃ nisabhatthero viya anāgate ekassa buddhassa sāvako bhaveyyanti desanākāle uppannaparivitakkatāya aññavihito hutvā maggaphalāni paṭivijjhituṃ nāsakkhi atha satthāraṃ vanditvā tathā paṇidhānaṃ akāsi satthā anantarāyena samijjhanabhāvaṃ disvā ito kappasatasahassādhikaṃ ekaṃ asaṅkhyeyyaṃ atikkamitvā gotamassa nāma sammāsambuddhassa aggasāvako sāriputto nāma bhavissatīti byākaritvā dhammakathaṃ vatvā bhikkhusaṅghaparivāro ākāsaṃ pakkhandi saradatāpasopi sahāyassa sirivaḍḍhassa santikaṃ gantvā samma mayā anomadassissa bhagavato pādamūle anāgate uppajjanakassa gotamasammāsambuddhassa aggasāvakaṭṭhānaṃ patthitaṃ tvampi tassa dutiyasāvakaṭṭhānaṃ  patthehīti sirivaḍḍho taṃ upadesaṃ sutvā attano nivesanadvāre aṭṭhakarīsamattaṃ ṭhānaṃ samatalaṃ kāretvā lājapañcamāni pupphāni vikiritvā nīluppalacchadanaṃ maṇḍapaṃ kāretvā buddhāsanaṃ paññāpetvā bhikkhūnampi āsanāni paññāpetvā mahantaṃ sakkārasammānaṃ sajjetvā saradatāpasena satthāraṃ nimantāpetvā sattāhaṃ mahādānaṃ pavattetvā buddhappamukhaṃ bhikkhusaṅghaṃ mahārahehi vatthehi acchādetvā dutiyasāvakabhāvāya paṇidhānaṃ akāsi satthā tassa anantarāyena samijjhanabhāvaṃ disvā vuttanayena byākaritvā bhattānumodanaṃ katvā pakkāmi sirivaḍḍho haṭṭhapahaṭṭho yāvajīvaṃ kusalakammaṃ katvā dutiyacittavāre kāmāvacaradevaloke nibbatti saradatāpaso cattāro brahmavihāre bhāvetvā brahmaloke nibbatti
tato  paṭṭhāya tesaṃ ubhinnampi antarā kammaṃ na kathitaṃ amhākaṃ pana bhagavato uppattito puretarameva saradatāpaso rājagahassa avidūre upatissāgāme rūpasāriyā brāhmaṇiyā kucchimhi  paṭisandhiṃ gaṇhi taṃdivasamevassa sahāyopi rājagahasseva avidūre kolitagāme moggaliyā brāhmaṇiyā kucchimhi paṭisandhiṃ gaṇhi tasmā moggallāno moggaliyā brāhmaṇiyā puttoti moggallāno moggaligottena jātoti vā moggallāno atha vā mātukumārikakāle tassā mātāpitūhi vuttaṃ  mā uggali mā uggalīti vacanamupādāya muggalīti nāmaṃ tassā muggaliyā puttoti moggallāno atha vā sotāpattimaggādimaggassa lābhe ādāne paṭivijjhane alaṃ samatthoti moggallānoti tāni kira dve kulāni yāva sattamā kulaparivaṭṭā ābaddhasahāyāneva tesaṃ dvinnaṃ ekadivasameva gabbhaparihāramadaṃsu dasamāsaccayena jātānampi tesaṃ chasaṭṭhi dhātiyo paṭṭhapesuṃ nāmaggahaṇadivase rūpasārībrāhmaṇiyā puttassa upatissagāme jeṭṭhakulassa puttattā upatissoti nāmaṃ kariṃsu itarassa kolitagāme jeṭṭhakulassa puttattā kolitoti nāmaṃ kariṃsu te ubhopi mahatā parivārena vaḍḍhantā vuddhimanvāya sabbasippānaṃ pāraṃ agamaṃsu
athekadivasaṃ  te rājagahe giraggasamajjaṃ passantā mahājanaṃ sannipatitaṃ disvā ñāṇassa paripākaṃ gatattā yoniso ummujjantā sabbepime oraṃ vassasatāva maccumukhaṃ pavisantīti saṃvegaṃ paṭilabhitvā amhehi mokkhadhammo pariyesitabbo tañca pariyesantehi ekā pabbajjā laddhuṃ vaṭṭatīti nicchayaṃ katvā pañcamāṇavakasatehi saddhiṃ sañcayassa paribbājakassa santike pabbajiṃsu tesaṃ pabbajitakālato paṭṭhāya sañcayo lābhaggayasaggappatto ahosi te katipāheneva sabbaṃ sañcayassa samayaṃ parimajjitvā tattha sāraṃ adisvā tato nibbijjitvā tattha tattha paṇḍitasammate samaṇabrāhmaṇe pañhaṃ pucchanti te tehi puṭṭhā na sampādenti aññadatthu teyeva tesaṃ pañhaṃ vissajjenti evaṃ te mokkhaṃ pariyesantā katikaṃ akaṃsu  amhesu yo paṭhamaṃ amataṃ adhigacchati so itarassa ārocetūti
tena ca samayena amhākaṃ satthari paṭhamābhisambodhiṃ patvā pavattitavaradhammacakke anupubbena uruvelakassapādike sahassajaṭile dametvā rājagahe viharante ekadivasaṃ upatisso paribbājako paribbājakārāmaṃ gacchanto āyasmantaṃ assajittheraṃ rājagahe piṇḍāya carantaṃ disvā na mayā evarūpo ākappasampanno pabbajito diṭṭhapubbo santadhammena nāma ettha bhavitabbanti sañjātapasādo pañhaṃ pucchituṃ āyasmantaṃ udikkhanto piṭṭhito piṭṭhito anubandhi theropi laddhapiṇḍapāto paribhuñjituṃ patirūpaṃ okāsaṃ gato paribbājako attano paribbājakapīṭhaṃ  paññāpetvā adāsi bhattakiccapariyosāne  cassa attano kuṇḍikāya udakaṃ adāsi evaṃ so ācariyavattaṃ katvā katabhattakiccena therena saddhiṃ paṭisanthāraṃ katvā  ko vā te satthā kassa vā tvaṃ dhammaṃ rocesīti pucchi thero sammāsambuddhaṃ apadisi puna tena kiṃ vādī panāyasmato satthāti puṭṭho imassa sāsanassa gambhīrataṃ dassessāmīti attano navakabhāvaṃ pavedetvā saṅkhepavasena cassa sāsanadhammaṃ kathento ye dhammā hetuppabhavāti  gāthamāha paribbājako paṭhamapadadvayameva sutvā sahassanayasampanne sotāpattimaggaphale patiṭṭhahi itaraṃ padadvayaṃ sotāpannakāle niṭṭhāsi gāthāpariyosāne pana sotāpanno hutvā uparivisese apavattante bhavissati ettha kāraṇanti sallakkhetvā  theraṃ āha  mā bhante upari dhammadesanaṃ vaḍḍhayittha ettakameva alaṃ kahaṃ amhākaṃ satthā vasatīti veḷuvaneti bhante tumhe purato gacchatha ahaṃ mayhaṃ sahāyassa katapaṭiññaṃ mocetvā taṃ gahetvā āgamissāmīti pañcapatiṭṭhitena vanditvā padakkhiṇaṃ katvā theraṃ uyyojetvā paribbājakārāmaṃ agamāsi
kolitaparibbājako taṃ dūratova āgacchantaṃ disvā mukhavaṇṇo na aññadivasesu viya addhānena amataṃ adhigataṃ bhavissatīti tenevassa visesādhigamaṃ sambhāvetvā amatādhigamaṃ pucchi sopissa āvuso amatamadhigatanti paṭijānitvā tameva gāthaṃ abhāsi gāthāpariyosāne kolito sotāpattiphale patiṭṭhahitvā āha  kahaṃ no satthāti veḷuvaneti tena hi āvuso āyāma satthāraṃ passissāmāti upatisso sabbakālampi ācariyapūjakova tasmā sañcayassa satthu guṇe pakāsetvā tampi satthu santikaṃ netukāmo ahosi so lābhāsāpakato antevāsikabhāvaṃ anicchanto na sakkomi cāṭi hutvā udakasiñcanaṃ hotunti paṭikkhipi te anekehi kāraṇehi taṃ saññāpetuṃ asakkontā attano ovāde vattamānehi aḍḍhuteyyasatehi antevāsikehi saddhiṃ veḷuvanaṃ agamaṃsu satthā te dūratova āgacchante disvā etaṃ me sāvakayugaṃ bhavissati aggaṃ bhaddayuganti vatvā tesaṃ parisāya cariyavasena dhammaṃ desetvā arahatte patiṭṭhāpetvā ehibhikkhubhāvena upasampadaṃ adāsi yathā tesaṃ evaṃ aggasāvakānampi iddhimayapattacīvaraṃ āgatameva uparimaggattayakiccaṃ pana na niṭṭhāsi kasmā sāvakapāramīñāṇassa mahantatāya
tesu āyasmā mahāmoggallāno pabbajitato sattame divase magadharaṭṭhe kallavālagāme samaṇadhammaṃ karonto thinamiddhe okkamante satthārā  saṃvejito thinamiddhaṃ vinodetvā dhātukammaṭṭhānaṃ  suṇanto eva uparimaggattayaṃ adhigantvā sāvakapāramīñāṇassa matthakaṃ pāpuṇi āyasmā sāriputto pabbajjāya addhamāsaṃ atikkamitvā satthārā saddhiṃ rājagahe sūkarakhataleṇe viharanto attano bhāgineyyassa dīghanakhaparibbājakassa  vedanāpariggahasuttante  desiyamāne desanānusārena ñāṇaṃ pesetvā parassa vaḍḍhitaṃ bhattaṃ bhuñjanto viya sāvakapāramīñāṇassa matthakaṃ pāpuṇi iti dvinnaṃ aggasāvakānaṃ satthu samīpe eva sāvakapāramīñāṇaṃ matthakaṃ pattaṃ
evaṃ pattasāvakapāramīñāṇo āyasmā sāriputto kena kammena ayaṃ sampatti laddhāti āvajjento taṃ ñatvā pītisomanassavasena udānaṃ udānento himavantassa avidūretiādimāha tena vuttaṃ 

 himavantassa avidūre lambako nāma pabbato
assamo sukato mayhaṃ paṇṇasālā sumāpitāti
tattha himavantassāti himo assa atthīti himavā tassa himavantassa avidūre samīpe himālayapaṭibaddhavanehi attho lambako nāma pabbatoti evaṃnāmako paṃsumissakapabbato assamo sukato mayhanti tasmiṃ lambake pabbate mayhaṃ mamatthāya kato assamo araññavāso āsamantato samoti assamo natthi paviṭṭhānaṃ samo parissamo etthāti vā assamo so itthambhūto araññavāso suṭṭhu kato rattiṭṭhānadivāṭṭhānakuṭimaṇḍapādivasena sundarenākārena katoti attho paṇṇasālāti usīrapabbajādīhi paṇṇehi chāditā nivasanapaṇṇasālāti attho

 uttānakūlā nadikā supatitthā manoramā
susuddhapulinākiṇṇā avidūre mamassamaṃ
tattha uttānakūlāti agambhīrā nadī supatitthāti sundarapatitthā manoramā manallīnā manāpā susuddhapulinākiṇṇāti suṭṭhu dhavalamuttādalasadisavālukākiṇṇā gahanībhūtāti attho sā itthambhūtā nadikā kunnadī mamassamaṃ mayhaṃ assamassa avidūre samīpe ahosīti attho assamanti ca sattamyatthe upayogavacananti veditabbaṃ

 asakkharā  apabbhārā sādu appaṭigandhikā
sandatī nadikā tattha sobhayantā mamassamaṃ
tattha asakkharāti pulinākiṇṇāti vuttattā asakkharā sakkharavirahitā apabbhārāti pabbhāravirahitā agambhīrakūlāti attho sādu appaṭigandhikāti sādurasodakā duggandharahitā mayhaṃ assamapadaṃ sobhayantī nadikā khuddakanadī sandati pavattatīti attho

 kumbhīlā makarā cettha susumārā ca kacchapā
sandati nadikā tattha sobhayantā mamassamaṃ
tattha kumbhīlamacchā makaramacchā ca susumārā caṇḍamacchā ca kacchapamacchā ca ettha etissaṃ nadiyaṃ kīḷantā ahesunti sambandho mamassamaṃ sobhayantā nadikā khuddakanadī sandati pavattatīti sambandho

 pāṭhīnā pāvusā macchā balajā muñjarohitā
vaggaḷā papatāyantā sobhayanti mamassamaṃ
pāṭhīnamacchā ca pāvusā macchā ca balajamacchā ca muñjamacchā rohitamacchā ca vaggaḷamacchā ca ete sabbe macchajātikā ito cito ca papatāyantā nadiyā saddhiṃ pavattantā mama assamapadaṃ sobhayantīti attho

 ubho kūlesu nadiyā pupphino phalino dumā
ubhato abhilambantā sobhayanti mamassamaṃ
tattha ubho kūlesūti tassā nadiyā ubhosu passesu dhuvapupphino dhuvaphalino rukkhā ubhato abhilambantā nadiyā ubho tīre heṭṭhā onamantā mama assamaṃ sobhayantīti attho

 ambā sālā ca tilakā pāṭalī sinduvārakā
dibbagandhā sampavanti pupphitā mama assame
tattha ambāti madhupiṇḍiambā ca sālarukkhā ca tilakarukkhā ca pāṭalirukkhā ca sinduvārakarukkhā ca ete rukkhā niccakālaṃ pupphitā pupphantā dibbā gandhā iva mama assame sugandhā sampavanti samantato pavāyantīti attho

 campakā  saḷalā nīpā nāgapunnāgaketakā
dibbagandhā sampavanti pupphitā mama assame
tattha campakarukkhā ca saḷalarukkhā ca suvaṇṇavaṭṭalasadisapupphā nīparukkhā ca nāgarukkhā ca punnāgarukkhā ca sugandhayantā ketakarukkhā ca ete sabbe rukkhā dibbā gandhāriva mama assame pupphitā phullitā sampavanti sugandhaṃ suṭṭhu pavāyantīti attho

 asokā caadhimuttā asokā ca bhaginīmālā ca pupphitā
aṅkolā bimbijālā ca pupphitā mama assame
tattha pupphitā adhimuttakarukkhā ca pupphitā asokarukkhā ca pupphitā bhaginīmālā ca pupphitā aṅkolā ca pupphitā bimbijālā ca ete rukkhā mama assame phullitā sobhayantīti sambandho

 ketakā kandali ceva godhukā tiṇasūlikā
dibbagandhaṃ sampavantā sobhayanti mamassamaṃ
tattha ketakāti sugandhaketakagacchā ca kandalirukkhā ca godhukarukkhā ca tiṇasūlikagacchā ca ete sabbe rukkhajātikā dibbagandhaṃ pavāyamānā mama assamaṃ sakalaṃ sobhayantīti attho

 kaṇikārā kaṇṇikā ca asanā ajjunā bahū
dibbagandhaṃ sampavantā sobhayanti mamassamaṃ
ete kaṇikārādayo rukkhā mama assamaṃ sakalaṃ sobhayantā dibbagandhaṃ sampavāyantīti sambandho

 punnāgā  giripunnāgā koviḷārā ca pupphitā
dibbagandhaṃ sampavantā sobhayanti mamassamaṃ
punnāgādayo rukkhā dibbagandhaṃ pavāyamānā mama assamaṃ sobhayantīti attho

 uddālakā  ca kuṭajā kadambā vakulā bahū
dibbagandhaṃ sampavantā sobhayanti mamassamaṃ
uddālakādayo  rukkhā dibbagandhaṃ vāyamānā mama assamaṃ sobhayantīti sambandho

 āḷakā isimuggā ca kadalimātuluṅgiyo
gandhodakena saṃvaḍḍhā phalāni dhārayanti te
tattha ete āḷakādayo gacchā candanādisugandhagandhodakena vaḍḍhitvā suvaṇṇaphalāni dhārentā mama assamaṃ sobhayantīti attho

 aññe pupphanti padumā aññe jāyanti kesarī
aññe opupphā padumā pupphitā taḷāke tadā
tattha aññe pupphanti padumāti mama assamassa avidūre taḷāke aññe ekacce padumā pupphanti ekacce kesarī padumā jāyanti nibbattanti ekacce padumā opupphā vigalitapattakesarāti attho

 gabbhaṃ gaṇhanti padumā niddhāvanti muḷāliyo
siṅghāṭipattamākiṇṇā sobhanti taḷāke tadā
tattha gabbhaṃ gaṇhanti padumāti tadā tāpasena hutvā mama vasanasamaye ekacce padumā taḷākabbhantare makuḷapupphādayo gaṇhanti muḷāliyo padumamūlā niddhāvanti ito kaddamabbhantarato hatthidāṭhā viya gacchantīti attho pattapupphamākiṇṇā gahanībhūtā siṅghāṭiyo sobhayantīti attho

 nayitā  ambagandhī ca uttalī bandhujīvakā
dibbagandhā sampavanti pupphitā taḷāke tadā
tadā mama vasanasamaye taḷākassa samīpe nayitā ca gacchā ambagandhī ca gacchā uttalī nāma gacchā ca bandhujīvakā ca ete sabbe  gacchā pupphitā pupphadhāritā sugandhavāhakā taḷākaṃ sobhayantīti attho

 pāṭhīnā pāvusā macchā balajā muñjarohitā
saṃgulā maggurā ceva vasanti taḷāke tadā
tadā mama vasanasamaye nibbhītā pāṭhīnādayo macchā taḷāke vasantīti sambandho

 kumbhīlā susumārā ca tantigāhā ca rakkhasā
oguhā ajagarā ca vasanti taḷāke tadā
tadā mama vasanasamaye mama assamasamīpe taḷāke ete kumbhīlādayo macchā nibbhītā nirūpaddavā vasantīti sambandho

 pārevatā ravihaṃsā cakkavākā nadīcarā
kokilā sukasāḷikā upajīvanti taṃ saraṃ
tattha mama assamasamīpe saraṃ nissāya pārevatāpakkhī ca ravihaṃsāpakkhī ca nadīcarā cakkavākapakkhī ca kokilāpakkhī ca sukapakkhī ca sāḷikāpakkhī ca taṃ saraṃ upanissāya jīvantīti sambandho

 kukutthakā kuḷīrakā vane pokkharasātakā
dindibhā suvapotā ca upajīvanti taṃ saraṃ
tattha kukutthakāti evaṃnāmikā pakkhī ca kuḷīrakāti evaṃnāmikā pakkhī ca vane pokkharasātakā pakkhī ca dindibhā pakkhī ca suvapotā pakkhī ca ete sabbe pakkhino taṃ mama assamasamīpe saraṃ nissāya jīvantīti sambandho

 haṃsā koñcā mayūrā ca kokilā tambacūḷakā
pammakā jīvaṃjīvā ca upajīvanti taṃ saraṃ
sabbe ete haṃsādayo pakkhino taṃ saraṃ upanissāya jīvanti jīvikaṃ pālentīti attho

 kosikā  poṭṭhasīsā ca kurarā senakā bahū
mahākāḷā ca sakuṇā upajīvanti taṃ saraṃ
tattha kosikā ca pakkhī poṭṭhasīsā ca pakkhī kurarā ca pakkhī senakā ca pakkhī mahākāḷā ca pakkhī thale bahū pakkhino taṃ saraṃ tassa sarassa samīpe jīvanti jīvikaṃ kappentīti attho

 pasadā  ca varāhā ca camarā gaṇḍakā bahū
rohiccā sukapotā ca upajīvanti taṃ saraṃ
tattha pasadādayo ete migā taṃ saraṃ tasmiṃ sarasamīpe bhummatthe upayogavacanaṃ jīvitaṃ paripālentā viharantīti attho

 sīhabyagghā ca dīpī ca acchakokataracchakā
tidhā pabhinnamātaṅgā upajīvanti taṃ saraṃ
ete sīhādayo catuppadā sarasamīpe upaddavarahitā jīvantīti sambandho

 kinnarā vānarā ceva athopi vanakammikā
cetā ca luddakā ceva upajīvanti taṃ saraṃ
ettha  ete evaṃnāmikā kinnarādayo sattā tasmiṃ sarasamīpe vasantīti attho

 tindukāni piyālāni madhukekā sumāriyo
dhuvaṃ phalāni dhārenti avidūre mamassamaṃ
tattha ete tindukādayo rukkhā dhuvaṃ hemantagimhavassānasaṅkhāte kālattaye mama assamato avidūre ṭhāne madhuraphalāni dhārentīti sambandho

 kosambā saḷalā nimbā sāduphalasamāyutā
dhuvaṃ phalāni dhārenti avidūre mamassamaṃ
tattha ete kosambādayo rukkhā sāraphalā madhuraphalā uttamaphalā samāyutā saṃ suṭṭhu āyutā samaṅgībhūtā niccaṃ phaladhārino mama assamasamīpe sobhantīti attho

 harītakā  āmalakā ambajambuvibhītakā
kolā bhallātakā billā phalāni dhārayanti te
te harītakādayo rukkhā mama assamasamīpe jātā niccaṃ phalāni dhārayantīti sambandho

 āluvā  ca kaḷambā ca biḷālītakkaḷāni ca
jīvakā sutakā ceva bahūkā mama assame
ete āluvādayo mūlaphalā khuddā madhurasā mama assamasamīpe bahū santīti sambandho

 assamassāvidūramhi taḷākāsuṃ sunimmitā
acchodakā sītajalā supatitthā manoramā
tattha assamassāvidūramhi assamassa samīpe sunimmitā suṭṭhu ārohanaorohanakkhamaṃ katvā  nimmitā acchodakā vippasannodakā sītajalā sītodakā supatitthā sundaratitthā manoramā somanassakarā taḷākā āsuṃ ahesunti attho

 padumuppalasañchannā puṇḍarīkasamāyutā
mandālakehi sañchannā dibbagandhopavāyati
tattha padumehi ca uppalehi ca sañchannā paripuṇṇā puṇḍarīkehi samāyutā samaṅgībhūtā mandālakehi ca sañchannā gahanībhūtā taḷākā dibbagandhāni upavāyanti samantato vāyantīti attho

 evaṃ sabbaṅgasampanne pupphite phalite vane
sukate assame ramme viharāmi ahaṃ tadā
tattha evaṃ sabbaṅgasampanneti abbehi nadikādiavayavehi sampanne paripuṇṇe pupphaphalarukkhehi gahanībhūte vane sukate ramaṇīye assame araññāvāse tadā tāpasabhūtakāle ahaṃ viharāmīti attho
ettāvatā  assamasampattiṃ dassetvā idāni attano sīlādiguṇasampattiṃ dassento 

 sīlavā vatasampanno jhāyī jhānarato sadā
pañcābhiññābalappatto suruci nāma tāpasoti  āha
tattha sīlavāti jhānasampayuttacatupārisuddhisīlasadisehi pañcahi sīlehi sampuṇṇoti attho vatasampannoti ito paṭṭhāya gharāvāsaṃ pañca kāmaguṇe vā na sevissāmīti vatasamādānena sampanno jhāyīti lakkhaṇūpanijjhānaārammaṇūpanijjhānehi jhāyī jhāyanasīlo jhānaratoti etesu jhānesu rato allīno sadā sampuṇṇo pañcābhiññābalappattoti iddhividhadibbasotaparacittavijānanapubbenivāsānussatidibbacakkhusaṅkhātāhi pañcahi abhiññāhi visesapaññāhi balasampanno paripuṇṇoti attho nāmena suruci nāma tāpaso hutvā viharāmīti sambandho
ettakena  attano guṇasampattiṃ dassetvā parisasampattiṃ dassento 

 catuvīsasahassāni sissā mayhaṃ upaṭṭhahuṃ
sabbe maṃ brāhmaṇā ete jātimanto yasassinoti  ādimāha
tattha ete sabbe catuvīsatisahassabrāhmaṇā mayhaṃ sissā jātimanto jātisampannā yasassino parivārasampannā maṃ upaṭṭhahunti sambandho

 lakkhaṇe itihāse ca sanighaṇḍusakeṭubhe
padakā veyyākaraṇā sadhamme pāramiṃ gatā
tattha lakkhaṇeti lakkhaṇasatthe sabbalokiyānaṃ itthipurisānaṃ imehi lakkhaṇehi samannāgatā dukkhitā bhavanti imehi sukhitā bhavantīti lakkhaṇaṃ jānāti tappakāsako gantho lakkhaṇaṃ tasmiṃ lakkhaṇe ca itihāseti itiha āsa itiha āsāti vuttavacanapaṭidīpake ganthe lakkhaṇe ca itihāse ca pāramiṃ pariyosānaṃ gatāti sambandho rukkhapabbatādīnaṃ nāmappakāsakaganthaṃ nighaṇḍūti vuccati keṭūbheti kiriyākappavikappānaṃ kavīnaṃ upakārako gantho nighaṇḍuyā saha vattatīti sanighaṇḍu keṭubhena saha vattatīti sakeṭubhaṃ tasmiṃ sanighaṇḍusakeṭubhe vedattaye pāramiṃ gatāti  sambandho padakāti nāmapadasamāsataddhitākhyātakitakādipadesu chekā  veyyākaraṇāni candapāṇinīyakalāpādibyākaraṇe chekā sadhamme pāramiṃ gatāti attano dhamme brāhmaṇadhamme vedattaye pāramiṃ pariyosānaṃ gatā pattāti attho

 uppātesu nimittesu lakkhaṇesu ca kovidā
pathabyā bhūmantalikkhe mama sissā susikkhitā
tattha ukkāpātabhūmikampādikesu uppātesu ca subhanimittāsubhanimittesu ca itthilakkhaṇapurisalakkhaṇamahāpurisalakkhaṇesu ca kovidā chekā pathaviyā ca bhūmiyā ca sakalaloke ca antalikkhe ākāse cāti sabbattha mama sissā susikkhitā

 appicchā  nipakā ete appāhārā alolupā
lābhālābhena santuṭṭhā parivārenti maṃ sadā
tattha appicchāti appakenāpi yāpentā nipakāti nepakkasaṅkhātāya paññāya samannāgatā appāhārāti ekāhārā ekabhattikāti attho alolupāti lolupataṇhāya appavattanakā lābhālābhenāti lābhena alābhena ca santuṭṭhā somanassā ete mama sissā sadā niccakālaṃ maṃ parivārenti upaṭṭhahantīti attho

 jhāyī jhānaratā dhīrā santacittā samāhitā
ākiñcaññaṃ patthayantā parivārenti maṃ sadā
tattha jhāyīti lakkhaṇūpanijjhānaārammaṇūpanijjhānehi samannāgatā jhāyanasīlā vā jhānaratāti tesu ca jhānesu ratā allīnā dhīrāti dhitisampannā santacittāti vūpasantamanā samāhitāti ekaggacittā ākiñcaññanti nippalibodhabhāvaṃ patthayantāti icchantā itthambhūtā me sissā sadā maṃ parivārentīti sambandho

 abhiññāpāramippattā pettike gocare ratā
antalikkhacarā dhīrā parivārenti maṃ sadā
tattha abhiññāpāramippattāti pañcasu abhiññāsu pāramiṃ pariyosānaṃ pattā pūritāti attho pettike gocare ratāti buddhānuññātāya aviññattiyā  laddhe āhāre ratāti attho antalikkhacarāti  antalikkhena ākāsena gacchantā āgacchantā cāti attho dhīrāti thirabhūtā sīhabyagghādiparissaye acchambhitasabhāvāti attho evaṃbhūtā mama tāpasā sadā maṃ parivārentīti attho

 saṃvutā chasu dvāresu anejā rakkhitindriyā
asaṃsaṭṭhā ca te dhīrā mama sissā durāsadā
tattha cakkhādīsu chasu dvāresu rūpādīsu chasu ārammaṇesu saṃvutā pihitā paṭicchannā rakkhitagopitadvārāti attho anejā nittaṇhā rakkhitindriyā gopitacakkhādiindriyā asaṃsaṭṭhā ñātīhi  gahaṭṭhehi amissībhūtāti attho durāsadāti duṭṭhu āsadā āsādetuṃ ghaṭṭetuṃ asakkuṇeyyā ayoggāti attho

 pallaṅkena nisajjāya ṭhānacaṅkamanena ca
vītināmenti te rattiṃ mama sissā durāsadā
tattha mama sissā pallaṅkena ūrubaddhāsanena seyyaṃ vihāya nisajjāya ca ṭhānena ca caṅkamena ca sakalaṃ rattiṃ visesena atināmenti atikkāmentīti sambandho

 rajanīye na rajjanti dussanīye na dussare
mohanīye na muyhanti mama sissā durāsadā
te itthambhūtā mama sissā tāpasā rajanīye rajjitabbe vatthusmiṃ na rajjanti rajjaṃ na uppādenti dussanīye dussitabbe dosaṃ uppādetuṃ yutte vatthumhi na dussare dosaṃ na karonti mohanīye mohituṃ yutte vatthumhi na muyhanti mohaṃ na karonti paññāsampayuttā bhavantīti attho

 iddhiṃ vīmaṃsamānā te vattanti niccakālikaṃ
pathaviṃ te pakampenti sārambhena durāsadā
te mama sissā ekopi hutvā bahudhā hoti bahudhāpi hutvā eko hotītiādikaṃ  iddhivikubbanaṃ niccakālikaṃ vīmaṃsamānā vattantīti  sambandho te mama sissā ākāsepi udakepi pathaviṃ nimminitvā iriyāpathaṃ pakampentīti attho sārambhena yugaggāhena kalahakaraṇena na āsādetabbāti attho

 kīḷamānā  ca te sissā kīḷanti jhānakīḷitaṃ
jambuto phalamānenti mama sissā durāsadā
te mama sissā kīḷamānā paṭhamajjhānādikīḷaṃ kīḷanti laḷanti ramantīti attho jambutophalamānentīti himavantamhi satayojanubbedhajamburukkhato ghaṭappamāṇaṃ jambuphalaṃ iddhiyā gantvā ānentīti attho

 aññe gacchanti goyānaṃ aññe pubbavidehakaṃ
aññe ca uttarakuruṃ esanāya durāsadā
tesaṃ mama sissānaṃ antare aññe ekacce goyānaṃ aparagoyānaṃ dīpaṃ gacchanti ekacce pubbavidehakaṃ dīpaṃ gacchanti ekacce uttarakuruṃ dīpaṃ gacchanti te durāsadā etesu ṭhānesu esanāya gavesanāya paccayapariyesanāya gacchantīti sambandho

 purato pesenti khāriṃ pacchato ca vajanti te
catuvīsasahassehi chāditaṃ hoti ambaraṃ
te mama sissā ākāsena gacchamānā khāriṃ tāpasaparikkhārabharitaṃ kājaṃ purato pesenti paṭhamaṃ abhimukhañca taṃ pesetvā sayaṃ tassa pacchato gacchantīti attho evaṃ gacchamānehi catuvīsasahassehi tāpasehi ambaraṃ ākāsatalaṃ chāditaṃ paṭicchannaṃ hotīti sambandho

 aggipākī anaggī ca dantodukkhalikāpi ca
asmena koṭṭitā keci pavattaphalabhojanā
tattha keci ekacce mama sissā aggipākī phalāphalapaṇṇādayo pacitvā khādanti ekacce anaggī aggīhi apacitvā āmakameva khādanti ekacce dantikā dantehiyeva tacaṃ uppāṭetvā khādanti ekacce udukkhalikā udukkhalehi koṭṭetvā khādanti ekacce asmena koṭṭitā pāsāṇena koṭṭetvā khādanti ekacce sayaṃpatitaphalāhārāti sambandho

 udakorohaṇā  keci sāyaṃ pāto sucīratā
toyābhisecanakarā mama sissā durāsadā
durāsadā mama sissā keci sucīratā suddhikāmā sāyaṃ pāto ca udakorohaṇā udakapavesakāti attho keci toyābhisecanakarā udakena attani abhisiñcanakarāti attho

 parūḷhakacchanakhalomā  paṅkadantā rajassirā
gandhitā sīlagandhena mama sissā durāsadā
tattha te durāsadā mama sissā kacchesu ubhayakacchesu ca hatthapādesu ca parūḷhā sañjātā dīghanakhalomāti attho khurakammarahitattā amaṇḍitā apasādhitāti adhippāyo paṅkadantāti iṭṭhakacuṇṇakhīrapāsāṇacuṇṇādīhi dhavalamakatattā malaggahitadantāti attho rajassirāti telamakkhanādirahitattā dhūlīhi makkhitasīsāti attho gandhitā sīlagandhenāti jhānasamādhisamāpattīhi sampayuttasīlena samaṅgībhūtattā lokiyasīlagandhena sabbattha sugandhībhūtāti attho mama sissā durāsadāti imehi vuttappakāraguṇehi samannāgatattā āsādetuṃ ghaṭṭetuṃ asakkuṇeyyā mama sissāti sambandho

 pātova sannipatitvā jaṭilā uggatāpanā
lābhālābhaṃ pakittetvā gacchanti ambare tadā
tattha pātova sannipatitvāti sattamyatthe topaccayo pātarāsakāleyeva mama santike rāsibhūtāti attho uggatāpanā pākaṭatapā patthaṭatapā jaṭilā jaṭādhārino tāpasā lābhālābhaṃ pakittetvā khuddake ca mahante ca lābhe pākaṭe katvā tadā tasmiṃ kāle ambare ākāsatale gacchantīti sambandho
 puna tesaṃyeva guṇe pakāsento etesaṃ pakkamantānantiādimāha tattha ākāse vā thale vā pakkamantānaṃ gacchantānaṃ etesaṃ tāpasānaṃ vākacīrajanito mahāsaddo pavattatīti attho muditā honti devatāti evaṃ mahāsaddaṃ pavattetvā gacchantānaṃ ajinacammasaddena  santuṭṭhā sādhu sādhu ayyāti somanassajātā devatā muditā santuṭṭhā hontīti sambandho
disodisanti te isayo antalikkhacarā ākāsacārino dakkhiṇādisānudisaṃ pakkamanti gacchantīti sambandho sake balenupatthaddhāti attano sarīrabalena vā jhānabalena vā samannāgatā yadicchakaṃ yattha yattha gantukāmā tattha tattheva gacchantīti sambandho
 puna tesamevānubhāvaṃ pakāsento pathavīkampakā etetiādimāha tadā ete sabbattha icchācārā pathavīkampakā medanīsañcalanajātikā nabhacārino ākāsacārino uggatejāti  uggatatejā patthaṭatejā duppasahā pasayha abhibhavitvā pavattituṃ asakkuṇeyyāti duppasahā sāgarova akhobhiyāti aññehi akhobhiyo anāluḷito sāgaro iva samuddo viya aññehi akhobhiyā kampetuṃ asakkuṇeyyā hontīti sambandho
ṭhānacaṅkamino kecīti tesaṃ mama sissānaṃ antare ekacce isayo ṭhāniriyāpathacaṅkamaniriyāpathasampannā ekacce isayo nesajjikā nisajjiriyāpathasampannā ekacce isayo pavattabhojanā sayaṃpatitapaṇṇāhārā evarūpehi guṇehi yuttattā durāsadāti sambandho
 te sabbe thomento mettāvihārinotiādimāha tattha aparimāṇesu cakkavāḷesu aparimāṇā sattā sukhī hontūtiādinā sinehalakkhaṇāya mettāya pharitvā viharanti attabhāvaṃ pavattentīti mettāvihārino ete mama sissāti attho sabbe te isayo sabbapāṇinaṃ sabbesaṃ sattānaṃ hitesī hitagavesakā anattukkaṃsakā attānaṃ na ukkaṃsakā amānino kassaci kañci puggalaṃ na vambhenti nīcaṃ katvā na maññantīti attho
 te mama sissā sīlasamādhisamāpattiguṇayuttattā sīharājā iva acchambhītā nibbhayā gajarājā iva hatthirājā viya thāmavā sarīrabalajhānabalasampannā byaggharājā iva durāsadā ghaṭṭetumasakkuṇeyyā mama santike āgacchantīti sambandho
 tato  attano ānubhāvassa dassanalesena pakāsento vijjādharātiādimāha tattha mantasajjhāyādivijjādharā ca rukkhapabbatādīsu vasantā bhummadevatā ca bhūmaṭṭhathalaṭṭhā nāgā ca gandhabbadevā ca caṇḍā rakkhasā ca kumbhaṇḍā devā ca dānavā devā ca icchiticchitanimmānasamatthā garuḷā ca taṃ saraṃ upajīvantīti sambandho tasmiṃ sare sarassa samīpe vasantīti attho
 punapi tesaṃyeva attano sissatāpasānaṃ guṇe vaṇṇento te jaṭā khāribharitātiādimāha taṃ sabbaṃ uttānatthameva khāribhāranti udañcanakamaṇḍaluādikaṃ tāpasaparikkhāraṃ
 punapi attano guṇe pakāsento uppāte supine cāpītiādimāha tattha brāhmaṇasippesu  nipphattiṃ gatattā nakkhattapāṭhe ca chekattā imassa rājakumārassa uppannanakkhattaṃ subhaṃ asubhanti uppātalakkhaṇe ca supine ca pavattiṃ pucchitena idaṃ supinaṃ subhaṃ idaṃ asubhanti supinanipphattikathane ca sabbesaṃ itthipurisānaṃ hatthapādalakkhaṇakathane ca suṭṭhu sikkhito sakalajambudīpe pavattamānaṃ mantapadaṃ lakkhaṇamantakoṭṭhāsaṃ sabbaṃ ahaṃ tadā mama tāpasakāle dhāremīti sambandho
 attano byākaraṇaṃ buddhaguṇapubbaṅgamaṃ pakāsento anomadassītiādimāha tattha na omakanti anomaṃ maṃsacakkhudibbacakkhusamantacakkhudhammacakkhubuddhacakkhūhi  sabbasattānaṃ passanaṃ dassanaṃ nāma anomaṃ dassanaṃ yassa bhagavato so bhagavā anomadassī bhāgyavantatādīhi kāraṇehi bhagavā lokassa jeṭṭhaseṭṭhattā lokajeṭṭho usabho nisabho āsabhoti tayo gavajeṭṭhakā tattha gavasatajeṭṭhako usabho gavasahassajeṭṭhako nisabho gavasatasahassajeṭṭhako āsabho narānaṃ āsabho narāsabho paṭividdhasabbadhammo sambuddho vivekakāmo ekībhāvaṃ icchanto himavantaṃ himālayapabbataṃ upāgamīti sambandho
ajjhogāhetvā himavantanti himavantasamīpaṃ ogāhetvā pavisitvāti attho sesaṃ uttānatthameva
jalitaṃ jalamānaṃ indīvarapupphaṃ iva hutāsanaṃ homassa āsanaṃ ādittaṃ ābhāyutaṃ aggikkhandhaṃ iva gagane ākāse jotamānaṃ vijju iva suṭṭhu phullaṃ sālarājaṃ iva nisinnaṃ lokanāyakaṃ addasanti sambandho
 devānaṃ devo devadevo taṃ devadevaṃ disvāna tassa lakkhaṇaṃ dvattiṃsamahāpurisalakkhaṇasañjānanakāraṇaṃ buddho nu kho na vā buddhoti upadhārayiṃ vicāresiṃ cakkhumaṃ pañcahi cakkhūhi cakkhumantaṃ jinaṃ kena kāraṇena passāmīti sambandho
caraṇuttame uttamapādatale sahassārāni cakkalakkhaṇāni dissanti ahaṃ tassa bhagavato tāni lakkhaṇāni disvā tathāgate niṭṭhaṃ gacchiṃ sanniṭṭhānaṃ agamāsi nissandeho āsinti attho sesaṃ uttānatthameva
sayambhū sayameva bhūtā amitodaya amitānaṃ aparimāṇānaṃ guṇānaṃ udaya uṭṭhānaṭṭhāna  idaṃ padadvayaṃ ālapanameva imaṃ lokaṃ imaṃ sattalokaṃ saṃ suṭṭhu uddharasi saṃsārato uddharitvā nibbānathalaṃ pāpesīti attho te sabbe sattā tava dassanaṃ āgamma āgantvā kaṅkhāsotaṃ vicikicchāmahoghaṃ taranti atikkamantīti sambandho
 bhagavantaṃ thomento tāpaso tuvaṃ satthātiādimāha tattha bhante sabbaññu tuvaṃ sadevakassa lokassa satthā ācariyo uttamaṭṭhena tvameva ketu ucco sakalaloke pakāsanaṭṭhena tvameva dhajo lokattaye uggatattā tvameva yūpo ussāpitathambhasadiso pāṇinaṃ sabbasattānaṃ tvameva parāyaṇo uttamagamanīyaṭṭhānaṃ tvameva patiṭṭhā patiṭṭhaṭṭhānaṃ lokassa mohandhakāravidhamanato tvameva dīpo telapadīpo viya dvipaduttamo dvipadānaṃ devabrahmamanussānaṃ uttamo seṭṭhoti sambandho
 puna bhagavantaṃyeva thomento sakkā samudde udakantiādimāha tattha caturāsītiyojanasahassagambhīre samudde udakaṃ āḷhakena pametuṃ minituṃ sakkā bhaveyya bhante sabbaññu tava ñāṇaṃ ettakaṃ pamāṇanti pametave minituṃ na tveva sakkāti attho
tulamaṇḍale tulapañjare ṭhapetvā pathaviṃ medaniṃ dhāretuṃ sakkā bhante sabbaññu tava ñāṇaṃ dhāretuṃ na tu eva sakkāti sambandho
 bhante sabbaññu ākāso sakalantalikkhaṃ rajjuyā vā aṅgulena vā minituṃ sakkā bhaveyya tava pana ñāṇaṃ ñāṇākāsaṃ na tu eva pametave minituṃ sakkāti attho
mahāsamudde udakanti caturāsītiyojanasahassagambhīre sāgare akhilaṃ udakañca catunahutādhikadviyojanasatasahassabahalaṃ akhilaṃ pathaviñca jahe jaheyya atikkameyya samaṃ kareyya buddhassa ñāṇaṃ upādāya gahetvā tuleyya samaṃ kareyya upamāto upamāvasena na yujjare na yojeyyuṃ ñāṇameva adhikanti attho
cakkhuma pañcahi cakkhūhi cakkhumanta ālapanametaṃ saha devehi pavattassa lokassa bhummatthe sāmivacanaṃ sadevake lokasmiṃ antare yesaṃ yattakānaṃ sattānaṃ cittaṃ pavattati ete tattakā sacittakā sattā tava ñāṇamhi antojālagatā ñāṇajālasmiṃ anto paviṭṭhāti sambandho ñāṇajālena sabbasatte passasīti attho
 bhante  sabbaññu sabbadhammajānanaka tvaṃ yena ñāṇena catumaggasampayuttena sakalaṃ uttamaṃ bodhiṃ nibbānaṃ patto adhigato asi bhavasi tena ñāṇena paratitthiye aññatitthiye maddasī abhibhavasīti sambandho
 tena tāpasena thomitākāraṃ pakāsentā dhammasaṅgāhakā therā imā gāthā thavitvānāti āhaṃsu tattha imā gāthāti ettakāhi gāthāhi thavitvāna thomanaṃ katvāna nāmena suruci nāma tāpaso sesaṭṭhakathāsu  pana saradamāṇavoti āgato so aṭṭhakathānayato pāṭhoyeva pamāṇaṃ atha vā sundarā ruci ajjhāsayo nibbānālayo assāti suruci sarati gacchati indriyadamanāya  pavattatīti sarado iti dvayampi tasseva nāmaṃ so surucitāpaso ajinacammaṃ pattharitvāna pathaviyaṃ nisīdi accāsannādayo cha nisajjadose vajjetvā sarado nisīdīti attho
 tattha nisinno tāpaso tassa bhagavato ñāṇameva thomento cullāsītisahassānītiādimāha  tattha cullāsītisahassānīti caturāsītisahassāni girirājā merupabbatarājā mahaṇṇave sāgare ajjhogāḷho adhiogāḷho paviṭṭho tāvadeva tattakāni caturāsītisahassāni accuggato atiuggato idāni pavuccatīti sambandho
tāva accuggato tathā atiuggato neru so mahāneru āyato uccato ca vitthārato ca evaṃ mahanto nerurājā koṭisatasahassiyo saṅkhāṇubhedena cuṇṇito cuṇṇavicuṇṇaṃ kato asi
 bhante sabbaññu tava ñāṇaṃ lakkhe ṭhapiyamānamhi ñāṇe sataṃ vā sahassaṃ vā satasahassaṃ vā ekekaṃ binduṃ katvā ṭhapite tadeva mahānerussa cuṇṇaṃ khayaṃ gaccheyya tava ñāṇaṃ pametave pamāṇaṃ kātuṃ eva na sakkāti sambandho
sukhumacchikena sukhumacchiddena jālena yo sakalamahāsamudde udakaṃ parikkhipe samantato parikkhaṃ kareyya evaṃ parikkhite ye keci pāṇā udake jātā sabbe te antojālagatā siyuṃ bhaveyyunti attho
 tamupameyyaṃ  dassento tatheva hītiādimāha tattha yathā udajā pāṇā antojālagatā honti tatheva mahāvīra mahābodhiadhigamāya vīriyakara ye keci puthu anekā titthiyā micchā titthakarā diṭṭhigahanapakkhandā diṭṭhisaṅkhātagahanaṃ paviṭṭhā parāmāsena sabhāvato parato āmasanalakkhaṇāya diṭṭhiyā mohitā pihitā santi
 tava suddhena nikkilesena ñāṇena anāvaraṇadassinā sabbadhammānaṃ āvaraṇarahitadassanasīlena ete sabbe titthiyā antojālagatā ñāṇajālassanto pavesitā vā tathevāti sambandho ñāṇaṃ te nātivattareti tava ñāṇaṃ te titthiyā nātikkamantīti attho
 evaṃ vuttathomanāvasāne bhagavato attano byākaraṇārabbhaṃ dassetuṃ bhagavā tamhi samayetiādimāha tattha yasmiṃ samaye tāpaso bhagavantaṃ thomesi tasmiṃ thomanāya pariyosānakāle saṅkhyātikkantaparivāratāya mahāyaso anomadassī bhagavā kilesamārādīnaṃ jitattā jino samādhimhā appitasamādhito vuṭṭhahitvā sakalajambudīpaṃ dibbacakkhunā olokesīti sambandho
 tassa anomadassissa bhagavato munino monasaṅkhātena ñāṇena samannāgatassa nisabho nāma sāvako santacittehi vūpasantakilesamānasehi tādīhi iṭṭhāniṭṭhesu akampiyasabhāvattā tādibhi khīṇāsavehi suddhehi parisuddhakāyakammādiyuttehi chaḷabhiññehi tādīhi aṭṭhahi lokadhammehi akampanasabhāvehi satasahassehi parivuto buddhassa cittaṃ aññāya jānitvā lokanāyakaṃ upesi tāvadeva samīpaṃ agamāsīti sambandho
 te  tathā āgatā samānā tattha bhagavato samīpe antalikkhe ākāse ṭhitā bhagavantaṃ padakkhiṇaṃ akaṃsu te sabbe pañjalikā namassamānā ākāsato buddhassa santike otaruṃ orohiṃsūti sambandho
 puna byākaraṇadānassa pubbabhāgakāraṇaṃ pakāsento sitaṃ pātukarītiādimāha taṃ sabbaṃ uttānatthameva
yo maṃ pupphenāti yo tāpaso mayi cittaṃ pasādetvā anekapupphena maṃ pūjesi ñāṇañca  me anu punappunaṃ thavi thomesi tamahanti taṃ tāpasaṃ ahaṃ kittayissāmi pākaṭaṃ karissāmi mama bhāsato bhāsantassa vacanaṃ suṇotha savanavisayaṃ karotha manasi karotha
pacchimebhavasampatteti byākaraṇaṃ dadamāno bhagavā āha tattha pacchime pariyosānabhūte bhave sampatte sati manussattaṃ manussajātiṃ gamissati manussaloke uppajjissatīti attho rūpasāradhanasāravayasārakulasārabhogasārapuññasārādīhi sārehi sāravantatāya sārī nāma brāhmaṇī kucchinā dhārayissati
 byākaraṇamūlamārabhi aparimeyye ito kappeti ettha dvinnaṃ aggasāvakānaṃ ekaṃ asaṅkhyeyyaṃ kappasatasahassañca pāramī pūritā tathāpi gāthābandhasukhatthaṃ antarakappāni upādāya evaṃ vuttanti daṭṭhabbaṃ
 sāriputtoti nāmena hessati aggasāvakoti byākaraṇamadāsi byākaraṇaṃ datvā taṃ thomento so bhagavā ayaṃ bhāgīrathītiādimāha gaṅgā yamunā sarabhū mahī aciravatīti imāsaṃ pañcannaṃ gaṅgānaṃ antare ayaṃ bhāgīrathī nāma paṭhamamahāgaṅgā himavantā pabhāvitā himavantato āgatā anotattadahato pabhavā mahodadhiṃ mahāudakakkhandhaṃ appayanti pāpuṇanti mahāsamuddaṃ mahāsāgaraṃ appeti upagacchati yathā tathā eva ayaṃ sāriputto sake tīsu visārado attano kule pavattamānesu tīsu vedesu visārado apakkhalitañāṇo patthaṭañāṇo paññāya pāramiṃ gantvā attano sāvakañāṇassa pariyosānaṃ gantvā pāṇine sabbasatte tappayissati santappessati suhittabhāvaṃ karissatīti attho
himavantamupādāyāti himālayapabbataṃ ādiṃ katvā mahodadhiṃ mahāsamuddaṃ udakabhāraṃ sāgaraṃ pariyosānaṃ katvā etthantare etesaṃ dvinnaṃ pabbatasāgarānaṃ majjhe yaṃ pulinaṃ yattakā vālukarāsi atthi gaṇanāto gaṇanavasena asaṅkhiyaṃ saṅkhyātikkantaṃ 
tampi sakkā asesenāti taṃ pulinampi nisesena saṅkhātuṃ sakkā sakkuṇeyya bhaveyya sā gaṇanā yathā hotīti sambandho tathā sāriputtassa paññāya anto pariyosānaṃ na tveva bhavissatīti attho
lakkhebhavissatīti lakkhe ñāṇalakkhe ñāṇassa ekasmiṃ kale ṭhapiyamānamhi ṭhapite sati gaṅgāya vālukā khīye parikkhayaṃ gaccheyyāti attho
mahāsamuddeti caturāsītiyojanasahassagambhīre catumahāsāgare ūmiyo gāvutādibhedā taraṅgarāsayo gaṇanāto asaṅkhiyā saṅkhyāvirahitā yathā honti tatheva sāriputtassa paññāya anto pariyosānaṃ na hessati na bhavissatīti sambandho
 so evaṃ paññavā sāriputto gotamagottattā gotamaṃ sakyakule jeṭṭhakaṃ sakyapuṅgavaṃ sambuddhaṃ ārādhayitvā vattapaṭipattisīlācārādīhi cittārādhanaṃ katvā paññāya sāvakañāṇassa pāramiṃ pariyosānaṃ gantvā tassa bhagavato aggasāvako hessatīti sambandho
 so evaṃ aggasāvakaṭṭhānaṃ patto sakyaputtena bhagavatā iṭṭhāniṭṭhesu akampiyasabhāvena pavattitaṃ pākaṭaṃ kataṃ dhammacakkaṃ saddhammaṃ anuvattessati avinassamānaṃ dhāressati dhammavuṭṭhiyo dhammadesanāsaṅkhātā vuṭṭhiyo vassento desento pakāsento vivaranto vibhajanto uttānīkaronto pavattissatīti attho
 gotamo sakyapuṅgavo bhagavā etaṃ sabbaṃ abhiññāya visesena ñāṇena jānitvā bhikkhusaṅghe ariyapuggalamajjhe nisīditvā aggaṭṭhāne sakalapaññādiguṇagaṇābhirame uccaṭṭhāne ṭhapessatīti sambandho
 evaṃ so laddhabyākaraṇo somanassappatto pītisomanassavasena udānaṃ udānento aho me sukataṃ kammantiādimāha tattha ahoti vimhayatthe nipāto anomadassissa bhagavato satthuno garuno sukataṃ suṭṭhu kataṃ saddahitvā kataṃ kammaṃ puññakoṭṭhāsaṃ aho vimhayaṃ acinteyyānubhāvanti attho yassa bhagavato ahaṃ kāraṃ puññasambhāraṃ katvā sabbattha sakalaguṇagaṇe pāramiṃ pariyosānaṃ gato paramaṃ koṭiṃ sampatto so bhagavā aho vimhayoti sambandho
aparimeyyeti  saṅkhyātikkantakālasmiṃ kataṃ kusalakammaṃ me mayhaṃ idha imasmiṃ pacchimattabhāve phalaṃ vipākaṃ dassesi sumutto suṭṭhu vimutto chekena dhanuggahena khitto  saravego iva ahaṃ tena puññaphalena kilese jhāpayiṃ jhāpesinti attho
 attano  eva vīriyaṃ pakāsento asaṅkhatantiādimāha tattha asaṅkhatanti na saṅkhataṃ paccayehi samāgamma na katanti attho taṃ asaṅkhataṃ nibbānaṃ kilesakālussiyābhāvena acalaṃ katasambhārānaṃ patiṭṭhaṭṭhena padaṃ gavesanto pariyesanto sabbe titthiye sakale titthakare diṭṭhuppādake puggale vicinaṃ upaparikkhanto esāhaṃ eso ahaṃ bhave kāmabhavādike bhave saṃsariṃ paribbhaminti sambandho
 attano adhippāyaṃ pakāsento yathāpi byādhito posotiādimāha tattha byādhitoti byādhinā pīḷito poso puriso osadhaṃ pariyeseyya yathā tathā ahaṃ asaṅkhataṃ amataṃ padaṃ nibbānaṃ gavesanto abbokiṇṇaṃ avicchinnaṃ nirantaraṃ pañcasataṃ jātipañcasatesu attabhāvesu isipabbajjaṃ pabbajinti sambandho
kutitthe sañcariṃ ahanti lāmake titthe gamanamagge ahaṃ sañcariṃ
sāratthiko poso sāragavesī puriso kadaliṃ chetvāna phālayeti kadalikkhandhaṃ chetvā dvedhā phāleyya na tattha sāraṃ vindeyyāti phāletvā ca pana tattha kadalikkhandhe sāraṃ na vindeyya na labheyya so puriso sārena rittako tucchoti sambandho
 yathā kadalikkhandho sārena ritto tuccho tatheva tathā eva loke titthiyā nānādiṭṭhigatikā bahujjanā asaṅkhatena nibbānena rittā tucchāti sambandho seti nipātamattaṃ
pacchimabhave pariyosānajātiyaṃ brahmabandhu brāhmaṇakule jāto ahaṃ ahosinti attho mahābhogaṃ chaḍḍetvānāti mahantaṃ bhogakkhandhaṃ  kheḷapiṇḍaṃ iva chaḍḍetvā anagāriyaṃ kasivāṇijjādikammavirahitaṃ tāpasapabbajjaṃ pabbajiṃ paṭipajjinti attho

ajjhāyako muniṃ mone samāhitanti monaṃ vuccati ñāṇaṃ tena monena samannāgato muni tasmiṃ mone sammā āhitaṃ ṭhapitaṃ samāhitaṃ cittanti attho āgusaṅkhātaṃ pāpaṃ na karotīti nāgo assajitthero taṃ mahānāgaṃ suṭṭhu  phullaṃ vikasitapadumaṃ yathā virocamānanti attho
disvā mepucchituṃ amataṃ padanti uttānatthameva
vīthintareti vīthiantare anuppattaṃ sampattaṃ upagataṃ taṃ theraṃ upagantvāna samīpaṃ gantvā ahaṃ pucchinti sambandho
kīdisaṃ te mahāvīrāti sakaladhitipurisasāsane arahantānamantare paṭhamaṃ dhammacakkapavattane arahattappattamahāvīra anujātaparivārabahulatāya mahāyasa te tava buddhassa kīdisaṃ sāsanaṃ dhammaṃ dhammadesanāsaṅkhātaṃ sāsananti sambandho so bhadramukha me mayhaṃ sādhu bhaddakaṃ sāsanaṃ kathayassu kathehīti attho
 tato kathitākāraṃ dassento so me puṭṭhotiādimāha tattha soti assajitthero me mayā puṭṭho sāsanaṃ kīdisanti kathito sabbaṃ kathaṃ kathesi sabbaṃ sāsanaṃ satthagambhīratāya gambhīraṃ desanādhammapaṭivedhagambhīratāya gambhīraṃ paramatthasaccavibhāvitādivasena nipuṇaṃ padaṃ nibbānaṃ taṇhāsallassa hantāraṃ vināsakaraṃ sabbassa saṃsāradukkhassa apanudanaṃ khepanakaraṃ dhammanti sambandho
 tena kathitākāraṃ dassento ye dhammātiādimāha hetuppabhavā hetuto kāraṇato uppannā jātā bhūtā sañjātā nibbattā abhinibbattā ye dhammā ye sappaccayā sabhāvadhammā santi saṃvijjanti upalabhantīti  sambandho tesaṃ dhammānaṃ hetuṃ kāraṇaṃ tathāgato āha kathesi tesañca yo nirodhoti tesaṃ hetudhammānaṃ yo nirodho nirujjhanasabhāvo evaṃvādī mahāsamaṇoti sīlasamādhipaññādiguṇaparivāramahantatāya samitapāpattā viddhaṃsitapāpattā ca mahāsamaṇo bhagavā evaṃvādī hetuvūpasamanādivadanasīlo kathetāti attho
 tato vuttadhammaṃ sutvā attanā paccakkhakatappakāraṃ dassento sohantiādimāha taṃ uttānameva
eseva dhammo yaditāvadevāti sacepi ito uttariṃ natthi ettakameva idaṃ sotāpattiphalameva pattabbaṃ tathā eso eva dhammoti attho paccabyatha paṭividdhatha tumhe asokaṃ padaṃ nibbānaṃ amhehi nāma idaṃ padaṃ bahukehi kappanahutehi adiṭṭhameva abbhatītaṃ
yvāhaṃdhammaṃ gavesantoti yo ahaṃ dhammaṃ santipadaṃ gavesanto pariyesanto kutitthe kucchitatitthe ninditabbatitthe sañcariṃ paribbhaminti attho so me attho anuppattoti so pariyesitabbo attho mayā anuppatto sampatto idāni pana me mayhaṃ nappamajjituṃ appamādena bhavituṃ kāloti attho
 ahaṃ assajinā therena tosito katasomanasso acalaṃ niccalaṃ nibbānapadaṃ patvāna pāpuṇitvā sahāyakaṃ kolitamāṇavaṃ gavesanto pariyesanto assamapadaṃ agamāsinti attho
dūratova mamaṃ disvāti assamapadato dūratova āgacchantaṃ mamaṃ disvā susikkhito me mama sahāyo ṭhānanisajjādiiriyāpathehi sampanno samaṅgībhūto idaṃ upari vuccamānavacanaṃ abravi kathesīti attho
 bho sahāya pasannamukhanettāsi pasannehi sobhanehi daddallamānehi mukhanettehi samannāgato asi munibhāvo iva te dissati paññāyati itthambhūto tvaṃ amatādhigato amataṃ nibbānaṃ adhigato asi kacci accutaṃ nibbānapadaṃ adhigato adhigacchīti pucchāmīti attho
subhānurūpoāyāsīti subhassa pasannavaṇṇassa anurūpo hutvā āyāsi āgacchasi āneñjakārito viyāti tomarādīhi kārito āneñjo hatthī viya dantova tīhi māsehi susikkhito iva bāhitapāpattā brāhmaṇa dantadamatho sikkhitasikkho nibbānapade upasanto asīti pucchi
 tena puṭṭho amataṃ mayātiādimāha taṃ uttānatthameva
apariyositasaṅkappoti anāgate ekassa buddhassa aggasāvako bhaveyyanti patthitapatthanāya koṭiṃ appattasaṅkappoti attho kutitthe agantabbamagge ahaṃ sañcariṃ paribbhamiṃ bhante gotama lokajeṭṭha tava dassanaṃ āgamma patvā mama saṅkappo mayhaṃ patthanā pūrito arahattamaggādhigamena sāvakapāramīñāṇassa pāpuṇanena paripuṇṇoti adhippāyo
pathaviyaṃpatiṭṭhāyāti pathaviyaṃ nibbattā samaye hemantakāle pupphanti vikasanti dibbagandhā sugandhā suṭṭhu pavanti pavāyanti sabbapāṇinaṃ sabbe devamanusse tosenti somanassayutte karonti yathā
tathevāhaṃ mahāvīrāti mahāvīriyavantasakyakulapasutamahāparivāra te tava sāsane patiṭṭhāya ahaṃ patiṭṭhahitvā pupphituṃ arahattamaggañāṇena vikasituṃ samayaṃ kālaṃ esāmi gavesāmi tathevāti sambandho
vimuttipupphanti sabbakilesehi vimuccanato vimocanato vā vimutti arahattaphalavimuttisaṅkhātaṃ pupphaṃ esanto gavesento tañca kho bhavasaṃsāramocanaṃ kāmabhavādibhavesu saṃsaraṇaṃ gamanaṃ bhavasaṃsāraṃ tato mocanaṃ bhavasaṃsāramocanaṃ vimuttipupphalābhenāti vimuccanaṃ vimuccanti vā katasambhārā etāyāti vimutti aggaphalaṃ pupphanti vikasanti veneyyā etenāti pupphaṃ vimutti eva pupphaṃ vimuttipupphaṃ labhanaṃ lābho vimuttipupphassa lābho vimuttipupphalābho tena vimuttipupphalābhena adhigamanena sabbapāṇinaṃ sabbasatte tosemi somanassaṃ pāpemīti attho
yāvatābuddhakhettamhītiādīsu cakkhuma pañcahi cakkhūhi cakkhumanta yattake ṭhāne ratanasuttādīnaṃ parittānaṃ āṇā ānubhāvo pavattati tattake satasahassakoṭicakkavāḷasaṅkhāte buddhakhette ṭhapetvāna mahāmuniṃ sammāsambuddhaṃ vajjetvā avasesesu sattesu añño koci tava puttassa tuyhaṃ puttena mayā paññāya sadiso samo natthīti sambandho sesaṃ uttānameva
paṭipannāti catumaggasamaṅgino ca phalaṭṭhā arahattaphale ṭhitā ca sekhā phalasamaṅgino heṭṭhimehi tīhi phalehi samannāgatā ca ete aṭṭha ariyabhikkhū uttamatthaṃ nibbānaṃ āsīsakā gavesakā taṃ paññavantaṃ parivārenti sadā sabbakālaṃ sevanti bhajanti payirupāsantīti attho
 kāyavedanācittadhammānupassanāsaṅkhātānaṃ catunnaṃ satipaṭṭhānānaṃ kusalā chekā satisambojjhaṅgādīnaṃ sattannaṃ sambojjhaṅgānaṃ bhāvanāyavaḍḍhanāya ratā allīnā

uḷurājāva tārakarājā iva ca sobhasi
 rukkhapabbataratanasattādayo dhāretīti dharaṇī dharaṇiyaṃ ruhā sañjātā vaḍḍhitā cāti dharaṇīruhā rukkhā pathaviyaṃ patiṭṭhāya ruhanti vaḍḍhanti vuddhiṃ virūḷhiṃ āpajjanti vepullataṃ vipulabhāvaṃ paripūrabhāvaṃ pāpuṇanti te rukkhā kamena phalaṃ dassayanti phaladhārino honti
 punapi bhagavantameva thomento sindhu sarassatītiādimāha tattha sindhuvādi nāma gaṅgā ca sarassatī nāma gaṅgā ca nandiyagaṅgā ca candabhāgāgaṅgā ca gaṅgā nāma gaṅgā ca yamunā nāma gaṅgā ca sarabhū nāma gaṅgā ca mahī nāma gaṅgā ca sandamānānaṃ gacchantīnaṃ etāsaṃ gaṅgānaṃ sāgarova samuddo eva sampaṭicchati paṭiggaṇhāti dhāreti tadā etā sabbagaṅgā purimaṃ nāmaṃ sindhuvādigaṅgātyādikaṃ purimaṃ nāmapaññattivohāraṃ jahanti chaḍḍenti sāgaroteva sāgaro iti eva ñāyati pākaṭā bhavati yathā tatheva tathā eva imecatubbaṇṇā khattiyabrāhmaṇavessasuddasaṅkhātā cattāro kulā tavantike tava antike samīpe pabbajitvā pattakāsāyacīvaradhārino paricarantā purimaṃ nāmaṃ khattiyādināmadheyyaṃ paññattivohāraṃ jahanti cajanti buddhaputtāti buddhassa orasāti ñāyare pākaṭā bhaveyyuṃ
cando candamaṇḍalo abbhā mahikā rajo dhumo rāhūti pañcahi upakkilesehi virahitattā vimalo vigatamalo nimmalo ākāsadhātuyā ākāsagabbhe gacchaṃ gacchanto sabbe tārakasamūhe ābhāya maddamāno loke atirocati daddallati yathā tatheva tathā eva tvaṃ
udake jātā udake saṃvaḍḍhā kumudā mandālakā ca bahū saṅkhātikkantā toyena udakena kaddamakalalena ca upalimpanti allīyanti yathā tatheva bahukā sattā aparimāṇā sattā loke jātā saṃvaḍḍhā rāgena ca dosena ca aṭṭitā bandhitā virūhare viruhanti kaddame kumudaṃ yathā viruhati sañjāyati kesarīti padumaṃ
rammake māseti kattikamāse komudiyā cātumāsiniyāti vuttattā vārijā padumapupphādayo bahū pupphā pupphanti vikasanti taṃ māsaṃ taṃ kattikamāsaṃ nātivattanti vārijāti sambandho samayo pupphanāya soti so kattikamāso pupphanāya vikasanāya samayo kāloti  attho yathā pupphanti tatheva tvaṃ sakyaputta pupphito vikasito asi pupphito te vimuttiyāti te tuyhaṃ sissā katasambhārā bhikkhū vimuttiyā arahattaphalañāṇena pupphito vikasito yathā vārijaṃ padumaṃ pupphanasamayaṃ nātikkamati tathā te sāsanaṃ ovādānusāsaniṃ nātivattanti nātikkamantīti attho
yathāpi selo himavāti himavā nāma selamayapabbato sabbapāṇinaṃ sabbesaṃ byādhitānaṃ sattānaṃ osadho osadhavanto sabbanāgānaṃ sabbaasurānaṃ sabbadevānañca ālayo agārabhūto yathā tatheva tvaṃ mahāvīra sabbapāṇinaṃ jarābyādhimaraṇādīhi pamocanato osadho viya yathā so himavā nāgādīnaṃ ālayo tathā  tevijjāya ca chaḷabhiññāya ca iddhiyā ca pāramiṃ pariyosānaṃ gatā pattā tuvaṃ nissāya vasantīti sambandho heṭṭhā vā upari vā upamāupameyyavasena gāthānaṃ sambandhanayā suviññeyyāva
āsayānusayaṃ ñatvāti ettha āsayoti ajjhāsayo cariyā anusayoti thāmagatakileso ayaṃ rāgacarito ayaṃ dosacarito ayaṃ mohacaritotiādinā  āsayañca anusayaṃ kilesapavattiñca jānitvāti attho indriyānaṃ balābalanti saddhindriyādīnaṃ pañcannaṃ indriyānaṃ tikkhindriyo mudindriyo svākāro dvākāro suviññāpayo duviññāpayoti evaṃ balābalaṃ jānitvā bhabbābhabbe viditvānāti mayā desitaṃ dhammaṃ paṭivijjhituṃ ayaṃ puggalo bhabbo samattho ayaṃ puggalo abhabboti viditvā paccakkhaṃ katvā bhante sabbaññu tvaṃ cātuddīpikamahāmegho viya dhammadesanāsīhanādena abhītanādena gajjasi sakalaṃ cakkavāḷaṃ ekaninnādaṃ karosi
cakkavāḷapariyantāti samantā cakkavāḷagabbhaṃ pūretvā parisā nisinnā bhaveyya te evaṃ nisinnā nānādiṭṭhī anekadassanagāhino vivadamānā dveḷhakajātā vivadanti taṃ tesaṃ vimaticchedanāya dubuddhichindanatthāya sabbesaṃ sattānaṃ cittamaññāya cittācāraṃ ñatvā opammakusalo upamāupameyyesu dakkho tvaṃ muni ekaṃ pañhaṃ kathentova ekeneva pañhakathanena sakalacakkavāḷagabbhe nisinnānaṃ pāṇīnaṃ vimatiṃ saṃsayaṃ chindasi nikkaṅkhaṃ karotīti attho
upadisasadisehevāti ettha udakassa upari dissanti pākaṭā hontīti upadisā sevālā upadisehi sadisā upadisasadisā manussā yathā hi upadisā sevālā udakaṃ adissamānaṃ  katvā tassupari pattharitvā ṭhitā honti tathā vasudhā pathavī tehi upadisasadisehi eva manussehi nirantaraṃ pattharitvā ṭhitehi pūritā bhaveyya te sabbeva pathaviṃ pūretvā ṭhitā manussā pañjalikā sirasi añjaliṃ paggahitā kittayuṃ lokanāyakaṃ lokanāyakassa buddhassa guṇaṃ katheyyuṃ
te sabbe devamanussā kappaṃ vā sakalaṃ kappaṃ kittayantā guṇaṃ kathentāpi nānāvaṇṇehi nānappakārehi guṇehi kittayuṃ tathāpi te sabbe parimetuṃ guṇapamāṇaṃ kathetuṃ na pappeyyuṃ na sampāpuṇeyyuṃ na sakkuṇeyyuṃ appameyyo tathāgato sammāsambuddho aparimeyyo guṇātireko etena guṇamahantataṃ dīpeti
sakena thāmena attano balena heṭṭhā upamāupameyyavasena jino jitakileso buddho mayā kittito thomito yathā ahosi evameva sabbe devamanussā kappakoṭīpi kappakoṭisatepi kittentā pakittayuṃ katheyyunti attho
 punapi guṇānaṃ appamāṇataṃ dīpetuṃ sace hi koci devo vātiādimāha pūritaṃ parikaḍḍheyyāti mahāsamudde pūritaudakaṃ  samantato ākaḍḍheyya so puggalo vighātaṃ dukkhameva labheyya pāpuṇeyyāti attho
vattemi jinasāsananti jinena bhāsitaṃ sakalaṃ piṭakattayaṃ vattemi pavattemi rakkhāmīti attho dhammasenāpatīti dhammena paññāya bhagavato catuparisasaṅkhātāya parisāya pati padhānoti dhammasenāpati sakyaputtassa bhagavato sāsane ajja imasmiṃ vattamānakāle cakkavattirañño jeṭṭhaputto viya sakalaṃ buddhasāsanaṃ pālemīti attho
 attano saṃsāraparibbhamaṃ dassento yo koci manujo bhārantiādimāha yo koci manujo mānuso bhāraṃ sīsabhāraṃ matthake sīse ṭhapetvā dhāreyya vaheyya sadā sabbakālaṃ so manujo tena bhārena dukkhito pīḷito atibhūto assa bhaveyya bhāro bharitabhāro bharito atīva bhārito tathā tena pakārena ahaṃ rāgaggidosaggimohaggisaṅkhātehi tīhi aggīhi ḍayhamāno giriṃ uddharito yathā mahāmerupabbataṃ uddharitvā ukkhipitvā sīse ṭhapito bhavabhārena bhavasaṃsāruppattibhārena bharito dukkhito bhavesu saṃsariṃ paribbhaminti sambandho
oropitoca me bhāroti idāni pabbajitakālato paṭṭhāya so bhavabhāro mayā oropito nikkhitto bhavā ugghāṭitā mayāti sabbe nava bhavā mayā viddhaṃsitā sakyaputtassa bhagavato sāsane yaṃ karaṇīyaṃ kattabbaṃ maggapaṭipāṭiyā kilesaviddhaṃsanakammaṃ atthi taṃ sabbaṃ mayā katanti attho
 puna attano visesaṃ dassento yāvatā buddhakhettamhītiādimāha tattha yāvatā yattake dasasahassacakkavāḷasaṅkhāte buddhakhette sakyapuṅgavaṃ sakyakulajeṭṭhakaṃ bhagavantaṃ ṭhapetvā avasesasattesu kocipi paññāya me mayā samo natthīti dīpeti tenāha  ahaṃ aggomhi paññāya sadiso me na vijjatīti
 puna attano ānubhāvaṃ pakāsento samādhimhītyādimāha taṃ suviññeyyameva
jhānavimokkhānakhippapaṭilābhīti paṭhamajjhānādīnaṃ jhānānaṃ lokato vimuccanato vimokkhanti saṅkhaṃ gatānaṃ aṭṭhannaṃ lokuttaravimokkhānañca khippalābhī sīghaṃ pāpuṇātīti attho
 evaṃ mahānubhāvassāpi attano sabrahmacārīsu gāravabahumānataṃ pakāsento uddhatavisovātiādimāha tattha uddhataviso uppāṭitaghoraviso sappo iva chinnavisāṇova chinditasiṅgo usabho iva ahaṃ idāni nikkhittamānadappova chaḍḍitagottamadādimānadappova gaṇaṃ saṅghassa santikaṃ garugāravena ādarabahumānena upemi upagacchāmi
 idāni  attano paññāya mahattataṃ pakāsento yadirūpinītiādimāha evarūpā me mahatī paññā arūpinī samānā yadi rūpinī bhaveyya tadā me mama paññā vasupatīnaṃ pathavissarānaṃ rājūnaṃ sameyya samā bhaveyyāti adhippāyo evaṃ attano paññāya mahattabhāvaṃ dassetvā tato pubbenivāsānussatiñāṇena pubbe kammaṃ saritvā anomadassissātiādimāha tattha anomadassissa bhagavato mayā katāya ñāṇathomanāya phalaṃ etaṃ mama paññāmahattanti attho
pavattitaṃdhammacakkanti ettha cakkasaddo panāyaṃ catucakkayānantiādīsu vāhane vattati pavattite ca pana bhagavatā dhammacakketiādīsu   desanāyaṃ cakkaṃ vattaya sabbapāṇinantiādīsu  dānamayapuññakiriyāyaṃ cakkaṃ vatteti ahorattantiādīsu iriyāpathe icchāhatassa posassa cakkaṃ bhamati matthaketiādīsu  khuracakke rājā cakkavattī cakkānubhāvena vattanakotiādīsu  ratanacakke idha panāyaṃ desanāyaṃ tādinā tādiguṇasamannāgatena sakyaputtena gotamasambuddhena pavattitaṃ desitaṃ piṭakattayasaṅkhātaṃ dhammacakkaṃ ahaṃ sammā aviparītena anuvattemi anugantvā vattemi desemi desanaṃ karomi idaṃ anuvattanaṃ desitassa anugantvā pacchā desanaṃ purimabuddhānaṃ katāya ñāṇathomanāya phalanti sambandho
 tato sappurisūpanissayayonisomanasikārādipuññaphalaṃ dassento mā me kadāci pāpicchotiādimāha tattha pāpiccho lāmakāya icchāya samannāgato pāpacārī puggalo ca ṭhānanisajjādīsu vattapaṭivattakaraṇe kusīto ca jhānasamādhimaggabhāvanādīsu hīnavīriyo ca ganthadhuravipassanādhuravirahitattā appassuto ca ācariyupajjhāyādīsu ācāravirahitattā anācāro ca puggalo kadāci kāle katthaci ṭhāne me mayā saha sameto samāgato mā ahu mā bhavatūti sambandho
bahussutoti pariyattipaṭivedhavasena duvidho bahussuto ca puggalo medhāvīti medhāya paññāya samannāgato ca sīlesu susamāhitoti catupārisuddhisīlamaggasampayuttasīlaaṭṭhaṅguposathasīlādīsu suṭṭhu āhito ṭhapitacitto ca cetosamathānuyuttoti cittassa ekībhāvamanuyutto ca puggalo api muddhani tiṭṭhatu evarūpo puggalo mayhaṃ muddhani sirasi api tiṭṭhatūti attho
 attano laddhaphalānisaṃsaṃ vatvā tatthaññe niyojento taṃ vo vadāmi bhaddantetiādimāha taṃ suviññeyyameva
yamahanti  yaṃ assajittheraṃ ahaṃ paṭhamaṃ ādimhi disvā sotāpattimaggapaṭilābhena sakkāyadiṭṭhādīnaṃ kilesānaṃ pahīnattā vimalo malarahito ahuṃ ahosi so assajitthero me mayhaṃ ācariyo lokuttaradhammasikkhāpako ahuṃ ahaṃ tassa savanāya anusāsanena ajja dhammasenāpati ahuṃ sabbattha sabbesu guṇesu pāramiṃ patto pariyosānaṃ patto anāsavo nikkileso viharāmi
 attano  ācariye sagāravaṃ dassento yo me ācariyotiādimāha yo assaji nāma thero satthu sāvako me mayhaṃ ācariyo āsi ahosi so thero yassaṃ disāyaṃ yasmiṃ disābhāge vasati ahaṃ taṃ disābhāgaṃ ussīsamhi sīsuparibhāge karomīti sambandho
 tato attano ṭhānantarappattabhāvaṃ dassento mama kammantiādimāha gotamo bhagavā sakyapuṅgavo sakyakulaketu sabbaññutaññāṇena mama pubbe katakammaṃ saritvāna ñatvā bhikkhusaṅghamajjhe nisinno aggaṭṭhāne aggasāvakaṭṭhāne maṃ ṭhapesīti sambandho
 atthapaṭisambhidā dhammapaṭisambhidā niruttipaṭisambhidā paṭibhānapaṭisambhidāti imā catasso paṭisambhidā ca tāsaṃ bhedo paṭisambhidāmagge  vuttoyeva catumaggacatuphalavasena vā rūpārūpajhānavasena vā aṭṭha vimokkhā saṃsāravimuccanadhammā ca iddhividhādayo cha abhiññāyo ca sacchikatā paccakkhaṃ katā kataṃ buddhassa sāsananti buddhassa anusiṭṭhi ovādasaṅkhātaṃ sāsanaṃ kataṃ arahattamaggañāṇena nipphāditanti attho
itthaṃ sudanti ettha itthanti nidassanatthe nipāto iminā pakārenāti attho tena sakalasāriputtāpadānaṃ nidasseti sudanti padapūraṇe nipāto āyasmāti garugāravādhivacanaṃ sāriputtoti mātu nāmavasena katanāmadheyyo thero imā gāthāyoti imā sakalā  sāriputtattherāpadānagāthāyo abhāsi kathesi itisaddo parisamāpanatthe nipāto sakalaṃ sāriputtāpadānaṃ niṭṭhitanti attho


anomadassībhagavātyādikaṃ āyasmato moggallānattherassa apadānaṃ ayañca thero purimabuddhesu katādhikāro tattha tattha bhave vivaṭṭūpanissayāni puññāni upacinanto anomadassissa  bhagavato kāletiādi sāriputtattherassa dhammasenāpatino vatthumhi vuttameva thero hi pabbajitadivasato paṭṭhāya sattame divase magadharaṭṭhe kallavālagāmakaṃ upanissāya samaṇadhammaṃ karonto thinamiddhe okkamante satthārā moggallāna mā tuccho tava vāyāmotiādinā saṃvejito thinamiddhaṃ vinodetvā bhagavatā vuccamānaṃ dhātukammaṭṭhānaṃ suṇanto eva vipassanāpaṭipāṭiyā uparimaggattayaṃ adhigantvā aggaphalakkhaṇe sāvakañāṇassa matthakaṃ pāpuṇi
 evaṃ dutiyasāvakabhāvaṃ patvā āyasmā mahāmoggallānatthero attano pubbakammaṃ saritvā somanassavasena pubbacariyaṃ apadānaṃ pakāsento anomadassī bhagavātiādimāha tattha na omaṃ alāmakaṃ dassanaṃ passanaṃ assāti anomadassī tassa hi dvattiṃsamahāpurisalakkhaṇapaṭimaṇḍitasarīrattā sakalaṃ divasaṃ sakalaṃ māsaṃ sakalaṃ saṃvaccharaṃ saṃvaccharasatasahassampi passantānaṃ devamanussānaṃ atittikaraṃ dassananti anomaṃ alāmakaṃ nibbānaṃ dassanasīloti vā anomadassīti laddhanāmo bhāgyavantatādīhi kāraṇehi bhagavā lokajeṭṭhoti sakalasattalokassa jeṭṭho padhāno āsabhasadisattā āsabho narānaṃ āsabho narāsabho so lokajeṭṭho narāsabho anomadassī bhagavā devasaṅghapurakkhato devasamūhehi parivārito himavantamhi vihāsīti sambandho
 yadā  dutiyasāvakabhāvāya dutiyavāre patthanaṃ akāsi tadā nāmena varuṇo nāma ahaṃ nāgarājā hutvā nibbatto ahosinti attho tena vuttaṃ  varuṇo nāma nāmena nāgarājā ahaṃ tadāti kāmarūpīti yadicchitakāmanimmānasīlo vikubbāmīti vividhaṃ iddhivikubbanaṃ karomi mahodadhinivāsahanti mañjerikā nāgā bhūmigatā nāgā pabbataṭṭhā nāgā gaṅgāvaheyyā nāgā sāmuddikā nāgāti imesaṃ nāgānaṃ antare sāmuddikanāgo ahaṃ mahodadhimhi samudde nivāsiṃ vāsaṃ kappesinti attho
saṅgaṇiyaṃ gaṇaṃ hitvāti niccaparivārabhūtaṃ sakaparivāraṃ nāgasamūhaṃ hitvā vinā hutvā  tūriyaṃ paṭṭhapesahanti ahaṃ tūriyaṃ paṭṭhapesiṃ vajjāpesinti attho sambuddhaṃ parivāretvāti anomadassisambuddhaṃ samantato sevamānā accharā nāgamāṇavikā vādesuṃ dibbavādehi gītā vākyādīhi vādesuṃ laddhānurūpato vajjesuṃ tadāti attho
vajjamānesu tūresūti manussanāgatūriyesu pañcaṅgikesu vajjamānesu  devā tūrāni vajjayunti cātumahārājikā devā dibbatūriyāni vajjiṃsu vādesunti attho ubhinnaṃ saddaṃ sutvānāti ubhinnaṃ devamanussānaṃ bherisaddaṃ sutvā tilokagarusamānopi buddho sampabujjhatha jānāti suṇātīti attho
nimantetvāna sambuddhanti sasāvakasaṅghaṃ sambuddhaṃ svātanāya nimantetvā parivāretvā sakabhavananti attano nāgabhavanaṃ upāgamiṃ gantvā ca āsanaṃ paññapetvānāti rattiṭṭhānadivāṭṭhānakuṭimaṇḍapasayananisīdanaṭṭhānāni paññāpetvā sajjetvāti attho kālamārocayiṃ ahanti evaṃ katapubbavidhāno ahaṃ kālo bhante niṭṭhitaṃ bhattanti kālaṃ ārocayiṃ viññāpesiṃ
khīṇāsavasahassehīti tadā so bhagavā arahantasahassehi parivuto lokanāyako sabbā disā obhāsento me bhavanaṃ upāgami sampattoti attho
 attano  bhavanaṃ paviṭṭhaṃ bhagavantaṃ bhojanākāraṃ dassento upaviṭṭhaṃ mahāvīrantiādimāha taṃ suviññeyyameva
okkākakulasambhavoti okkākarañño paramparāgatarājakule uppanno sakalajambudīpe pākaṭarājakule uppanno vā gottena gottavasena gotamo nāma satthā manussaloke bhavissati
so pacchā pabbajitvānāti so nāgarājā pacchā pacchimabhave kusalamūlena puññasambhārena codito uyyojito sāsane pabbajitvā gotamassa bhagavato dutiyo aggasāvako hessatīti byākaraṇamakāsi
āraddhavīriyoti ṭhānanisajjādīsu iriyāpathesu vīriyavā pahitattoti nibbāne pesitacitto  iddhiyā pāramiṃ gatoti etadaggaṃ bhikkhave mama sāvakānaṃ bhikkhūnaṃ iddhimantānaṃ yadidaṃ mahāmoggallānoti  adhiṭṭhāniddhivikubbaniddhikammavipākajiddhiādīsu pāramiṃ pariyosānaṃ gato patto sabbāsaveti ā samantato savanato pavattanato āsavāti laddhanāme kāmabhavadiṭṭhiavijjādhamme sabbe pariññāya samantato aññāya jānitvā pajahitvā anāsavo nikkileso nibbāyissatīti kilesakhandhaparinibbānena nibbāyissatīti sambandho
 evaṃ thero attano puññavasena laddhabyākaraṇaṃ vatvā puna pāpacariyaṃ pakāsento pāpamittopanissāyātiādimāha tattha pāpamitte pāpake lāmake mitte upanissāya nissaye katvā tehi saṃsaggo hutvāti attho
tatrāyamanupubbī kathā  ekasmiṃ  samaye titthiyā sannipatitvā mantesuṃ  jānāthāvuso kena kāraṇena samaṇassa gotamassa lābhasakkāro mahā hutvā nibbattoti na jānāma tumhe pana na jānāthāti āma jānāma  moggallānaṃ nāma ekaṃ bhikkhuṃ nissāya uppanno  so hi devalokaṃ gantvā devatāhi katakammaṃ pucchitvā āgantvā manussānaṃ kathesi  idaṃ nāma katvā evarūpaṃ sampattiṃ labhantīti niraye nibbattānampi kammaṃ pucchitvā āgantvā manussānaṃ kathesi  idaṃ nāma katvā evarūpaṃ dukkhaṃ anubhavantīti manussā tassa kathaṃ sutvā mahantaṃ lābhasakkāraṃ abhiharanti sace taṃ māretuṃ sakkhissāma so lābhasakkāro amhākaṃ nibbattissati attheso upāyoti sabbe ekacchandā hutvā yaṃkiñci katvā taṃ māressāmāti attano upaṭṭhāke samādapetvā kahāpaṇasahassaṃ labhitvā purisaghātake core pakkosāpetvā mahāmoggallānatthero nāma samaṇassa gotamassa sāvako kāḷasilāyaṃ vasati tumhe tattha gantvā taṃ mārethāti tesaṃ taṃ sahassaṃ adaṃsu corā dhanalābhena sampaṭicchitvā theraṃ māressāmāti gantvā tassa vasanaṭṭhānaṃ parivāresuṃ thero tehi parikkhittabhāvaṃ ñatvā kuñcikacchiddena nikkhamitvā pakkāmi corā taṃ divasaṃ theraṃ adisvā punekadivasaṃ tassa vasanaṭṭhānaṃ parikkhipiṃsu thero ñatvā kaṇṇikāmaṇḍalaṃ bhinditvā ākāsaṃ pakkhandi evaṃ te paṭhamamāsepi majjhimamāsepi theraṃ gahetuṃ nāsakkhiṃsu pacchimamāse pana sampatte thero attanā katakammassa ākaḍḍhanabhāvaṃ ñatvā na apagacchi corā taṃ paharantā taṇḍulakamattāni aṭṭhīni karontā bhindiṃsu atha naṃ matoti saññāya ekasmiṃ gumbapiṭṭhe khipitvā pakkamiṃsu
thero  satthāraṃ passitvā vanditvāva parinibbāyissāmīti attabhāvaṃ jhānaveṭhanena veṭhetvā ākāsena satthu santikaṃ gantvā satthāraṃ vanditvā bhante parinibbāyissāmīti āha parinibbāyissasi moggallānāti āma bhanteti kattha gantvā parinibbāyissasīti kāḷasilāpadesaṃ bhanteti tena hi moggallāna mayhaṃ dhammaṃ kathetvā yāhi tādisassa hi me sāvakassa na dāni dassanaṃ atthīti so evaṃ karissāmi bhanteti satthāraṃ vanditvā ākāsaṃ uppatitvā sāriputtatthero viya parinibbānadivase nānappakārā iddhiyo katvā dhammaṃ kathetvā satthāraṃ vanditvā kāḷasilāpadesaṃ gantvā parinibbāyi theraṃ kira corā māresunti ayaṃ kathā sakalajambudīpe patthari
rājā  ajātasattu core pariyesanatthāya  carapurise payojesi tesu coresu surāpāne suraṃ pivantesu maddesu eko ekassa piṭṭhiṃ paharitvā pātesi so taṃ santajjento ambho dubbinīta tvaṃ kasmā me piṭṭhiṃ paharitvā pātesi kiṃ pana are duṭṭhacora tayā mahāmoggallānatthero paṭhamaṃ pahatoti āha kiṃ pana tvaṃ mayā paṭhamaṃ pahatabhāvaṃ na jānāsīti evaṃ etesaṃ mayā pahato mayā pahatoti vadantānaṃ sutvā te carapurisā sabbe te core gahetvā rañño ārocesuṃ rājā te core pakkosāpetvā pucchi  tumhehi thero māritoti āma devāti kehi tumhe uyyojitāti naggasamaṇehi devāti rājā pañcasate naggasamaṇe gāhāpetvā pañcasatehi corehi saddhiṃ rājaṅgaṇe nābhipamāṇesu āvāṭesu nikhaṇāpetvā palālehi paṭicchādetvā aggiṃ dāpesi atha nesaṃ jhāmabhāvaṃ jānitvā ayanaṅgalehi kasāpetvā sabbe khaṇḍākhaṇḍaṃ kārāpesi tadā bhikkhū dhammasabhāyaṃ kathaṃ samuṭṭhāpesuṃ  mahāmoggallānatthero attano ananurūpamaraṇaṃ pattoti satthā āgantvā kāya nuttha bhikkhave etarahi kathāya sannisinnāti pucchitvā imāya nāma bhanteti vutte moggallānassa bhikkhave imasseva attabhāvassa ananurūpaṃ maraṇaṃ pubbe pana tena katakammassa anurūpamevāti vatvā kiṃ panassa bhante pubbakammanti puṭṭho taṃ vitthāretvā kathesi
atīte bhikkhave bārāṇasiyaṃ eko kulaputto sayameva koṭṭanapacanādīni karonto mātāpitaro paṭijaggi athassa mātāpitaro tāta tvaṃ ekakova gehe ca araññe ca kammaṃ karonto kilamasi ekaṃ te kumārikaṃ ānessāmāti vatvā ammatātā yāva tumhe jīvatha tāva vo sahatthā upaṭṭhahissāmīti tena paṭikkhittāpi punappunaṃ yācitvā kumārikaṃ ānesuṃ sā katipāhameva te upaṭṭhahitvā pacchā tesaṃ dassanamapi anicchantī  na sakkā tava  mātāpitūhi saddhiṃ ekaṭṭhāne vasitunti ujjhāyitvā tasmiṃ attano kathaṃ aggaṇhante tassa bahigatakāle makacivākakhaṇḍāni ca yāgupheṇake ca gahetvā tattha tattha ākiritvā tenāgantvā kiṃ idanti puṭṭhā imesaṃ  mahallakaandhānaṃ etaṃ kammaṃ sabbaṃ gehaṃ kiliṭṭhā karontā vicaranti na sakkā etehi saddhiṃ ekaṭṭhāne vasitunti evaṃ tāya punappunaṃ kathiyamānāya evarūpopi pūritapāramī satto mātāpitūhi saddhiṃ bhijji so hotu jānissāmi nesaṃ kattabbakammanti te bhojetvā ammatātā asukaṭṭhāne nāma tumhākaṃ  ñātakā āgamanaṃ paccāsīsanti tattha gamissāmāti te yānakaṃ āropetvā ādāya gacchanto aṭavimajjhaṃ pattakāle tāta rasmiyo gaṇhatha goṇā daṇḍasaññāya gamissanti imasmiṃ ṭhāne corā vasanti ahaṃ otaritvā carāmīti pitu hatthe rasmiyo datvā otaritvā gacchanto saddaṃ parivattetvā corānaṃ uṭṭhitasaddamakāsi mātāpitaro saddaṃ sutvā corā uṭṭhitāti saññāya tāta corā uṭṭhitā mahallakā mayaṃ tvaṃ attānameva rakkhāhīti āhaṃsu so mātāpitaro viravantepi corasaddaṃ karonto koṭṭetvā māretvā aṭaviyaṃ khipitvā paccāgami
satthā idaṃ tassa pubbakammaṃ kathetvā bhikkhave moggallāno ettakaṃ kammaṃ katvā anekavassasatasahassāni niraye paccitvā tāva pakkāvasesena attabhāvasate evameva koṭṭetvā saṃcuṇṇo maraṇaṃ patto evaṃ moggallānena attano kammānurūpameva maraṇaṃ laddhaṃ pañcahi corasatehi saddhiṃ pañcatitthiyasatānipi mama puttaṃ appaduṭṭhaṃ dussetvā anurūpameva maraṇaṃ labhiṃsu appaduṭṭhesu hi padussanto dasahi kāraṇehi anayabyasanaṃ pāpuṇātiyevāti anusandhiṃ ghaṭetvā dhammaṃ desento imā gāthā abhāsi 
yo daṇḍena adaṇḍesu appaduṭṭhesu dussati
dasannamaññataraṃ ṭhānaṃ khippameva nigacchati
vedanaṃ pharusaṃ jāniṃ sarīrassa va bhedanaṃ
garukaṃ vāpi ābādhaṃ cittakkhepaṃ va pāpuṇe
rājato vā upasaggaṃ abbhakkhānaṃ va dāruṇaṃ
parikkhayaṃ va ñātīnaṃ bhogānaṃ va pabhaṅgunaṃ
athavassa  agārāni aggi ḍahati pāvako
kāyassa bhedā duppañño nirayaṃ sopapajjatīti 
pavivekamanuyuttoti pakārena vivekaṃ ekībhāvaṃ anuyutto yojito yuttappayutto samādhibhāvanāratoti paṭhamajjhānādibhāvanāya rato allīno ca sabbāsave sakalakilese pariññāya jānitvā pajahitvā anāsavo nikkileso viharāmīti sambandho
 idāni  attano puññasambhāravasena pubbacaritassa phalaṃ dassento dharaṇimpi sugambhīrantiādimāha
tatrāyamanupubbīkathā  buddhena coditoti sammāsambuddhena codito uyyojito bhikkhusaṅghassa pekkhatoti mahato bhikkhusaṅghassa passantassa migāramātupāsādaṃ pādaṅguṭṭhena kampayīti pubbārāme visākhāya mahāupāsikāya kāritaṃ sahassatthambhapaṭimaṇḍitaṃ mahāpāsādaṃ attano pādaṅguṭṭhena kampesiṃ ekasmiñhi samaye pubbārāme yathāvuttapāsāde bhagavati viharante sambahulā navakatarā bhikkhū uparipāsāde nisinnā satthārampi acintetvā tiracchānakathaṃ kathetumāraddhā taṃ sutvā bhagavā te saṃvejetvā attano dhammadesanāya bhājanabhūte kātukāmo āyasmantaṃ mahāmoggallānattheraṃ āmantesi  passasi tvaṃ moggallāna nave bhikkhū tiracchānakathamanuyutteti taṃ sutvā thero satthu ajjhāsayaṃ ñatvā abhiññāpādakaṃ āpokasiṇārammaṇaṃ catutthajjhānaṃ samāpajjitvā vuṭṭhāya pāsādassa patiṭṭhitokāsaṃ udakaṃ hotūti adhiṭṭhāya pāsādamatthake thupikaṃ pādaṅguṭṭhena pahari pāsādo onamitvā ekena passena aṭṭhāsi punapi pahari aparenapi passena aṭṭhāsi te bhikkhū bhītā saṃviggā pāsādassa patanabhayena tato nikkhamitvā bhagavato samīpe aṭṭhaṃsu satthā tesaṃ ajjhāsayaṃ oloketvā dhammaṃ desesi taṃ sutvā tesu keci sotāpattiphale patiṭṭhahiṃsu keci sakadāgāmiphale keci anāgāmiphale keci arahattaphale patiṭṭhahiṃsu svāyamattho pāsādakampanasuttena dīpetabbo
vejayantapāsādanti  so vejayantapāsādo tāvatiṃsabhavane yojanasahassubbedho anekasahassaniyyūhakūṭāgārapaṭimaṇḍito devāsurasaṅgāme asure jinitvā sakke devānaminde nagaramajjhe ṭhite uṭṭhito vijayantena nibbattattā vejayantoti laddhanāmo pāsādo taṃ sandhāyāha  vejayantapāsādanti tampi ayaṃ thero pādaṅguṭṭhena kampeti ekasmiñhi samaye bhagavantaṃ  pubbārāme viharantaṃ sakko devarājā upasaṅkamitvā taṇhāsaṅkhayavimuttiṃ pucchi tassa bhagavā vissajjesi so taṃ sutvā attamano pamudito abhivādetvā padakkhiṇaṃ katvā attano devalokameva gato athāyasmā mahāmoggallāno evaṃ cintesi  ayaṃ sakko bhagavantaṃ upasaṅkamitvā evarūpaṃ gambhīranibbānapaṭisaṃyuttaṃ pañhaṃ pucchi bhagavatā ca pañho vissajjito kiṃ nu kho jānitvā gato udāhu ajānitvā  yaṃnūnāhaṃ devalokaṃ gantvā tamatthaṃ jāneyyanti so tāvadeva tāvatiṃsabhavanaṃ gantvā sakkaṃ devānamindaṃ tamatthaṃ pucchi sakko dibbasampattiyā pamatto hutvā vikkhepaṃ akāsi thero tassa saṃvegajananatthaṃ vejayantapāsādaṃ pādaṅguṭṭhena kampesi tena vuttaṃ 
yo vejayantapāsādaṃ pādaṅguṭṭhena kampayi
iddhibalenupatthaddho saṃvejesi ca devatāti 
ayaṃ panattho  cūḷataṇhāsaṅkhayavimuttisuttena  dīpetabbo kampitākāro heṭṭhā vuttoyeva sakkaṃ so paripucchatīti  yathāvuttameva therassa taṇhāsaṅkhayavimuttipucchaṃ sandhāya vuttaṃ tenāha  apāvuso jānāsi taṇhakkhayavimuttiyoti tassa sakko viyākāsi idaṃ therena pāsādakampane kate saṃviggahadayena pamādaṃ pahāya yoniso manasi karitvā pañhassa byākatabhāvaṃ sandhāya vuttaṃ satthārā desitaniyāmeneva hi so tadā kathesi tenāha  pañhaṃ puṭṭho yathātathanti  tattha sakkaṃ so paripucchatīti sakkaṃ devarājaṃ mahāmoggallānatthero satthārā desitāya taṇhāsaṅkhayavimuttiyā sammadeva gahitabhāvaṃ pucchi atītatthe hi idaṃ vattamānavacanaṃ apāvuso jānāsīti āvuso api jānāsi kiṃ jānāsi taṇhakkhayavimuttiyoti  taṇhāsaṅkhayavimuttiyo satthārā tuyhaṃ desitā tathā kiṃ  jānāsīti pucchati taṇhakkhayavimuttiyoti vā taṇhāsaṅkhayavimuttisuttassa desanaṃ pucchati
brahmānanti mahābrahmānaṃ sudhammāyābhito sabhanti  sudhammāya sabhāya ayaṃ pana brahmaloke sudhammā sabhā na tāvatiṃsabhavane sudhammāsabhāvirahito devaloko nāma natthi ajjāpi te āvuso sā diṭṭhi yā te diṭṭhi pure ahūti imaṃ brahmalokaṃ upagantuṃ samattho natthi koci samaṇo vā brāhmaṇo vā satthu idhāgamanato pubbe yā tuyhaṃ diṭṭhi ahosi kiṃ ajjāpi idānipi sā diṭṭhi na vigatāti passasi vītivattantaṃbrahmaloke pabhassaranti brahmaloke vītipatantaṃ mahākappinamahākassapādīhi sāvakehi parivāritassa tejodhātuṃ samāpajjitvā nisinnassa sasāvakassa bhagavato okāsaṃ passasīti attho ekasmiñhi samaye bhagavā brahmaloke sudhammāya sabhāya sannipatitvā sannisinnassa atthi nu kho koci samaṇo vā brāhmaṇo vā evaṃmahiddhiko so idha āgantuṃ sakkuṇeyyāti  cintentassa brahmuno cittamaññāya tattha gantvā brahmuno matthake ākāse nisinno tejodhātuṃ samāpajjitvā obhāsaṃ muñcanto mahāmoggallānādīnaṃ āgamanaṃ cintesi saha cintanena tepi tattha gantvā satthāraṃ vanditvā satthu ajjhāsayaṃ ñatvā tejodhātuṃ samāpajjitvā paccekadisāsu nisīditvā obhāsaṃ vissajjesuṃ sakalabrahmaloko ekobhāso ahosi satthā brahmuno kallacittataṃ ñatvā catusaccapakāsanaṃ dhammaṃ desesi desanāpariyosāne anekāni brahmasahassāni maggaphalesu patiṭṭhahiṃsu taṃ sandhāya codento ajjāpi te āvuso sā diṭṭhīti gāthamāha ayaṃ panattho bakabrahmasuttena  dīpetabbo vuttaṃ hetaṃ  
ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme tena kho pana samayena aññatarassa brahmuno evarūpaṃ pāpakaṃ diṭṭhigataṃ uppannaṃ hoti  natthi samaṇo vā brāhmaṇo vā yo idha āgaccheyyāti atha kho bhagavā tassa brahmuno cetasā cetoparivitakkamaññāya seyyathāpi nāma balavā puriso samiñjitaṃ vā bāhaṃ pasāreyya  pasāritaṃ vā bāhaṃ samiñjeyya evameva jetavane antarahito tasmiṃ brahmaloke pāturahosi atha kho bhagavā tassa brahmuno uparivehāsaṃ pallaṅkena nisīdi tejodhātuṃ samāpajjitvā
atha kho āyasmato mahāmoggallānassa etadahosi kahaṃ nu kho bhagavā etarahi viharatīti addasa kho āyasmā mahāmoggallāno bhagavantaṃ dibbena cakkhunā visuddhena atikkantamānusakena tassa brahmuno uparivehāsaṃ pallaṅkena nisinnaṃ tejodhātuṃ samāpannaṃ disvāna seyyathāpi nāma balavā puriso samiñjitaṃ vā bāhaṃ pasāreyya pasāritaṃ vā bāhaṃ samiñjeyya evameva jetavane antarahito tasmiṃ brahmaloke pāturahosi atha kho āyasmā mahāmoggallāno puratthimaṃ disaṃ nissāya tassa brahmuno uparivehāsaṃ pallaṅkena nisīdi tejodhātuṃ samāpajjitvā nīcataraṃ bhagavato
atha  kho āyasmato mahākassapassa etadahosi  kahaṃ nu kho bhagavā etarahi viharatīti addasa kho āyasmā mahākassapo bhagavantaṃ dibbena cakkhunā visuddhena atikkantamānusakena tassa brahmuno uparivehāsaṃ pallaṅkena nisinnaṃ tejodhātuṃ samāpannaṃ disvāna seyyathāpi nāma balavā puriso evameva jetavane antarahito tasmiṃ brahmaloke pāturahosi atha kho āyasmā mahākassapo dakkhiṇaṃ disaṃ nissāya tassa brahmuno uparivehāsaṃ pallaṅkena nisīdi tejodhātuṃ samāpajjitvā nīcataraṃ bhagavato
atha kho āyasmato mahākappinassa etadahosi   kahaṃ nu kho bhagavā etarahi viharatīti addasa kho āyasmā mahākappino bhagavantaṃ dibbena cakkhunā visuddhena atikkantamānusakena tassa brahmuno uparivehāsaṃ pallaṅkena nisinnaṃ tejodhātuṃ samāpannaṃ disvāna seyyathāpi nāma balavā puriso evameva jetavane antarahito tasmiṃ brahmaloke  pāturahosi atha kho āyasmā mahākappino pacchimaṃ disaṃ nissāya tassa brahmuno uparivehāsaṃ pallaṅkena nisīdi tejodhātuṃ samāpajjitvā nīcataraṃ bhagavato
atha kho āyasmato anuruddhassa etadahosi  kahaṃ nu kho bhagavā etarahi viharatīti addasa kho āyasmā anuruddho bhagavantaṃ dibbena cakkhunā visuddhena atikkantamānusakena tassa brahmuno uparivehāsaṃ pallaṅkena nisinnaṃ tejodhātuṃ samāpannaṃ disvāna seyyathāpi nāma balavā puriso evameva jetavane antarahito tasmiṃ brahmaloke pāturahosi atha kho āyasmā anuruddho uttaraṃ disaṃ nissāya tassa brahmuno uparivehāsaṃ pallaṅkena nisīdi tejodhātuṃ samāpajjitvā nīcataraṃ bhagavato
atha kho āyasmā mahāmoggallāno taṃ brahmānaṃ gāthāya ajjhabhāsi 
ajjāpi te āvuso sā diṭṭhi yā te diṭṭhi pure ahu
passasi vītivattantaṃ brahmaloke pabhassaranti
na  me mārisa sā diṭṭhi yā me diṭṭhi pure ahu
passāmi vītivattantaṃ brahmaloke pabhassaraṃ
svāhaṃ ajja kathaṃ vajjaṃ ahaṃ niccomhi sassatoti
atha kho bhagavā taṃ brahmānaṃ saṃvejetvā seyyathāpi nāma balavā puriso evameva tasmiṃ brahmaloke antarahito jetavane pāturahosi atha kho so brahmā aññataraṃ brahmapārisajjaṃ āmantesi  ehi tvaṃ mārisa yenāyasmā mahāmoggallāno tenupasaṅkama upasaṅkamitvā āyasmantaṃ mahāmoggallānaṃ evaṃ vadehi  atthi nu kho mārisa moggallāna aññepi tassa bhagavato sāvakā evaṃmahiddhikā evaṃmahānubhāvā seyyathāpi bhavaṃ moggallāno kassapo kappino anuruddhoti evaṃ mārisāti kho so brahmapārisajjo tassa brahmuno paṭissutvā yenāyasmā mahāmoggallāno tenupasaṅkami upasaṅkamitvā āyasmantaṃ mahāmoggallānaṃ  etadavoca  atthi nu kho mārisa moggallāna aññepi tassa bhagavato sāvakā evaṃmahiddhikā evaṃmahānubhāvā seyyathāpi bhavaṃ moggallāno kassapo kappino anuruddhoti  atha kho āyasmā mahāmoggallāno taṃ brahmapārisajjaṃ gāthāya ajjhabhāsi 
tevijjā iddhipattā ca cetopariyāyakovidā
khīṇāsavā arahanto bahū buddhassa sāvakāti
atha kho so brahmapārisajjo āyasmato mahāmoggallānassa bhāsitaṃ abhinanditvā anumoditvā yena so brahmā tenupasaṅkami upasaṅkamitvā taṃ brahmānaṃ etadavoca  āyasmā mārisa mahāmoggallāno evamāha 
tevijjā iddhipattā ca cetopariyāyakovidā
khīṇāsavā arahanto bahū buddhassa sāvakāti 
idamavoca so brahmapārisajjo attamano ca so brahmā tassa brahmapārisajjassa bhāsitaṃ abhinandīti 
idaṃ sandhāya vuttaṃ  ayaṃ panattho bakabrahmasuttena dīpetabboti
mahānerunokūṭanti  kūṭasīsena sakalameva sinerupabbatarājaṃ vadasi vimokkhena apassayīti  jhānavimokkhena nissayena abhiññāyena passayīti adhippāyo vananti  jambudīpaṃ so hi vanabāhullatāya vananti vutto tenāha jambumaṇḍassa issaroti pubbavidehānanti  pubbavidehaṭṭhānañca pubbavidehanti attho ye ca bhūmisayā narāti  bhūmisayā narā nāma aparagoyānauttarakurukā ca manussā te hi gehābhāvato bhūmisayāti vuttā tepi sabbe apassayīti sambandho ayaṃ panattho nandopanandadamanena dīpetabbo  ekasmiṃ kira samaye anāthapiṇḍiko gahapati bhagavato dhammadesanaṃ sutvā sve bhante pañcahi bhikkhusatehi saddhiṃ mayhaṃ gehe bhikkhaṃ gaṇhathāti nimantetvā pakkāmi taṃdivasañca bhagavato paccūsasamaye dasasahassilokadhātuṃ olokentassa nandopanando nāma  nāgarājā ñāṇamukhe āpāthaṃ āgacchi bhagavā ayaṃ nāgarājā mayhaṃ ñāṇamukhe āpāthaṃ āgacchati kiṃ nu kho bhavissatīti āvajjento saraṇagamanassa upanissayaṃ disvā ayaṃ micchādiṭṭhiko tīsu ratanesu appasanno ko nu kho imaṃ micchādiṭṭhiko vimoceyyāti āvajjento mahāmoggallānattheraṃ addasa tato pabhātāya rattiyā sarīrapaṭijagganaṃ katvā āyasmantaṃ ānandaṃ āmantesi  ānanda pañcannaṃ bhikkhusatānaṃ ārocehi  tathāgato devacārikaṃ gacchatīti taṃdivasañca nandopanandassa āpānabhūmiṃ sajjayiṃsu so dibbaratanapallaṅke  dibbena setacchattena dhāriyamāno tividhanāṭakehi ceva nāgaparisāya ca parivuto dibbabhājanesu upaṭṭhāpitaannapānaṃ olokayamāno nisinno hoti atha kho bhagavā yathā nāgarājā passati tathā katvā tassa vimānamatthakeneva pañcahi bhikkhusatehi saddhiṃ tāvatiṃsadevalokābhimukho pāyāsi
tena kho pana samayena nandopanandassa nāgarājassa evarūpaṃ pāpakaṃ diṭṭhigataṃ uppannaṃ hoti ime hi nāma muṇḍasamaṇakā amhākaṃ uparibhavanena devānaṃ tāvatiṃsānaṃ bhavanaṃ pavisantipi nikkhamantipi na dāni ito paṭṭhāya imesaṃ amhākaṃ matthake pādapaṃsuṃ okirantānaṃ gantuṃ dassāmīti uṭṭhāya sinerupādaṃ gantvā taṃ attabhāvaṃ vijahitvā sineruṃ sattakkhattuṃ bhogehi parikkhipitvā upari phaṇaṃ katvā tāvatiṃsabhavanaṃ avakujjena phaṇena pariggahetvā adassanaṃ gamesi
atha kho āyasmā raṭṭhapālo bhagavantaṃ etadavoca  pubbe bhante imasmiṃ padese ṭhito sineruṃ passāmi sineruparibhaṇḍaṃ passāmi tāvatiṃsaṃ passāmi vejayantaṃ passāmi vejayantassa  pāsādassa uparidhajaṃ passāmi ko nu kho bhante hetu ko paccayo yaṃ etarahi neva sineruṃ passāmi na vejayantassa pāsādassa uparidhajaṃ passāmīti ayaṃ raṭṭhapāla nandopanando nāma nāgarājā tumhākaṃ kupito sineruṃ sattakkhattuṃ bhogehi parikkhipitvā upari phaṇena paṭicchādetvā andhakāraṃ katvā ṭhitoti damemi naṃ bhanteti na bhagavā naṃ anujāni atha kho āyasmā bhaddiyo āyasmā rāhuloti anukkamena sabbepi bhikkhū uṭṭhahiṃsu bhagavā anujāni
avasāne  mahāmoggallānatthero  ahaṃ bhante damemi nanti āha damehi moggallānāti bhagavā anujāni thero attabhāvaṃ vijahitvā mahantaṃ nāgarājavaṇṇaṃ abhinimminitvā nandopanandaṃ cuddasakkhattuṃ bhogehi parikkhipitvā tassa phaṇamatthake attano phaṇaṃ ṭhapetvā sinerunā saddhiṃ abhinippīḷesi nāgarājā dhūmāyi theropi na tuyhaṃyeva sarīre dhūmo atthi mayhampi atthīti dhūmāyi nāgarājassa dhūmo theraṃ na bādhati therassa pana dhūmo nāgarājaṃ bādhati tato nāgarājā pajjali theropi na tuyhaṃyeva sarīre aggi atthi mayhampi atthīti pajjali nāgarājassa tejo theraṃ na bādhati therassa pana tejo nāgarājānaṃ bādhati nāgarājā  ayaṃ maṃ sinerunā abhinippīḷetvā dhūmāyati ceva pajjalati cāti cintetvā bho tuvaṃ kosīti paṭipucchi ahaṃ kho nanda moggallānoti bhante attano bhikkhubhāvena tiṭṭhāhīti
thero taṃ attabhāvaṃ vijahitvā tassa dakkhiṇakaṇṇasotena pavisitvā vāmakaṇṇasotena nikkhami vāmakaṇṇasotena pavisitvā dakkhiṇakaṇṇasotena nikkhami tathā dakkhiṇanāsasotena pavisitvā vāmanāsasotena  nikkhami vāmanāsasotena pavisitvā dakkhiṇanāsasotena nikkhami tato nāgarājā mukhaṃ vivari thero mukhena pavisitvā antokucchiyaṃ pācīnena ca pacchimena ca caṅkamati bhagavā  moggallāna manasi karohi mahiddhiko nāgoti āha thero mayhaṃ kho bhante cattāro iddhipādā bhāvitā bahulīkatā yānīkatā vatthukatā anuṭṭhitā paricitā susamāraddhā tiṭṭhatu bhante nandopanando ahaṃ nandopanandasadisānaṃ nāgarājānaṃ satampi sahassampi dameyyantiādimāha
nāgarājā cintesi  pavisanto tāva me na diṭṭho nikkhamanakāle dāni naṃ dāṭhantare pakkhipitvā khādissāmīti cintetvā nikkhamatha bhante mā maṃ antokucchiyaṃ aparāparaṃ caṅkamanto bādhayitthāti āha thero nikkhamitvā bahi aṭṭhāsi nāgarājā ayaṃ soti  disvā nāsavātaṃ vissajji thero catutthajjhānaṃ samāpajji lomakūpampissa vāto cāletuṃ nāsakkhi avasesā bhikkhū kira ādito paṭṭhāya sabbapāṭihāriyāni kātuṃ sakkuṇeyyuṃ imaṃ pana ṭhānaṃ patvā evaṃ khippanisantino  hutvā samāpajjituṃ na sakkhissantīti nesaṃ bhagavā nāgarājadamanaṃ nānujāni
nāgarājā ahaṃ imassa samaṇassa nāsavātena lomakūpampi cāletuṃ nāsakkhi mahiddhiko so samaṇoti cintesi thero attabhāvaṃ vijahitvā supaṇṇarūpaṃ abhinimminitvā supaṇṇavātaṃ dassento nāgarājānaṃ anubandhi nāgarājā taṃ attabhāvaṃ vijahitvā māṇavakavaṇṇaṃ abhinimminitvā bhante tumhākaṃ saraṇaṃ gacchāmīti vadanto therassa pāde vandi thero satthā nanda āgato ehi gamissāmāti nāgarājānaṃ dametvā nibbisaṃ katvā gahetvā bhagavato santikaṃ agamāsi nāgarājā bhagavantaṃ vanditvā bhante tumhākaṃ saraṇaṃ gacchāmīti āha bhagavā sukhī hohi nāgarājāti vatvā bhikkhusaṅghaparivuto anāthapiṇḍikassa nivesanaṃ agamāsi
anāthapiṇḍiko kiṃ bhante atidivā āgatatthāti āha moggallānassa ca nandopanandassa ca saṅgāmo ahosīti kassa pana bhante jayo kassa parājayoti moggallānassa jayo nandassa parājayoti anāthapiṇḍiko adhivāsetu me bhante bhagavā sattāhaṃ ekapaṭipāṭiyā bhattaṃ sattāhaṃ therassa sakkāraṃ karissāmīti vatvā sattāhaṃ buddhappamukhānaṃ pañcannaṃ bhikkhusatānaṃ mahāsakkāraṃ akāsi tena vuttaṃ  nandopanandadamanena dīpetabboti
ekasmiñhi samaye pubbārāme visākhāya mahāupāsikāya kāritasahassagabbhapaṭimaṇḍite pāsāde bhagavati viharante saṃvejesi ca devatāti tena vuttaṃ 
dharaṇimpi sugambhīraṃ bahalaṃ duppadhaṃsiyaṃ
vāmaṅguṭṭhena khobheyyaṃ iddhiyā pāramiṃ gatoti
tattha iddhiyā pāramiṃ gatoti vikubbaniddhiādiiddhiyā  pariyosānaṃ gato patto
asmimānanti ahamasmi paññāsīlasamādhisampannotiādi asmimānaṃ na passāmi na  akkhāmīti attho tadeva dīpento māno mayhaṃ na vijjatīti āha sāmaṇere upādāyāti sāmaṇere ādiṃ  katvā sakale bhikkhusaṅghe garucittaṃ gāravacittaṃ ādarabahumānaṃ ahaṃ karomīti attho
aparimeyye ito kappeti ito amhākaṃ uppannakappato antarakappādīhi aparimeyye ekaasaṅkhyeyyassa upari satasahassakappamatthaketi attho yaṃ kammamabhinīharinti aggasāvakabhāvassa padaṃ puññasampattiṃ pūresiṃ tāhaṃ bhūmimanuppattoti ahaṃ taṃ sāvakabhūmiṃ anuppatto āsavakkhayasaṅkhātaṃ nibbānaṃ patto asmi amhīti attho
 atthapaṭisambhidādayo catasso paṭisambhidā sotāpattimaggādayo aṭṭha vimokkhā iddhividhādayo cha abhiññāyo me mayā sacchikatā paccakkhaṃ katā buddhassa bhagavato ovādānusāsanīsaṅkhātaṃ sāsanaṃ mayā kataṃ sīlapaṭipattinipphādanavasena pariyosāpitanti attho
itthanti iminā pakārena heṭṭhā vuttakkamena evaṃ so ekasseva anomadassībuddhassa santike dvikkhattuṃ byākaraṇaṃ labhi kathaṃ heṭṭhā vuttanayena seṭṭhi hutvā tassa bhagavato santike laddhabyākaraṇo tato cuto sāmuddike nāgabhavane nibbatto tasseva bhagavato santike dīghāyukabhāvena upahāraṃ katvā nimantetvā bhojetvā mahāpūjaṃ akāsi tadāpi bhagavā byākaraṇaṃ kathesi sudanti padapūraṇe nipāto āyasmāti piyavacanaṃ garugāravādhivacanaṃ mahāmoggallānatthero imā apadānagāthāyo abhāsittha kathesi itīti parisamāpanatthe nipāto


padumuttarassabhagavatotyādikaṃ āyasmato mahākassapattherassa apadānaṃ ayampi purimabuddhesu katādhikāro tattha tattha bhave vivaṭṭūpanissayāni puññasambhārāni upacinanto padumuttarabhagavato kāle haṃsavatīnagare vedeho nāma asītikoṭivibhavo kuṭumbiko ahosi so buddhamāmako dhammamāmako saṅghamāmako upāsako hutvā viharanto ekasmiṃ uposathadivase pātova  subhojanaṃ bhuñjitvā uposathaṅgāni adhiṭṭhāya gandhapupphādīni gahetvā vihāraṃ gantvā satthāraṃ pūjetvā vanditvā ekamantaṃ nisīdi
tasmiñca khaṇe satthā mahānisabhattheraṃ nāma tatiyasāvakaṃ etadaggaṃ bhikkhave mama sāvakānaṃ bhikkhūnaṃ dhutavādānaṃ yadidaṃ nisabhoti etadagge ṭhapesi upāsako taṃ sutvā pasanno dhammakathāvasāne mahājane uṭṭhāya gate satthāraṃ vanditvā sve bhante mayhaṃ bhikkhaṃ adhivāsethāti nimantesi mahā kho upāsaka bhikkhusaṅghoti kittako bhanteti aṭṭhasaṭṭhibhikkhusatasahassanti bhante ekaṃ sāmaṇerampi vihāre asesetvā mayhaṃ bhikkhaṃ gaṇhathāti satthā adhivāsesi upāsako satthu adhivāsanaṃ ñatvā gehaṃ gantvā mahādānaṃ sajjetvā punadivase satthu kālaṃ ārocāpesi satthā pattacīvaramādāya bhikkhusaṅghaparivuto upāsakassa gharaṃ gantvā paññattāsane nisinno dakkhiṇodakāvasāne yāguādīni sampaṭicchanto bhattavissaggaṃ akāsi upāsakopi satthu santike nisīdi
tasmiṃ antare mahānisabhatthero piṇḍāya caranto tameva vīthiṃ paṭipajji upāsako disvā uṭṭhāya gantvā theraṃ vanditvā pattaṃ bhante dethāti āha thero pattaṃ adāsi bhante idheva pavisatha satthāpi gehe nisinnoti na vaṭṭissati upāsakāti so therassa pattaṃ gahetvā piṇḍapātassa pūretvā adāsi tato theraṃ anugantvā nivatto satthu santike nisīditvā evamāha  mahānisabhatthero bhante satthāpi gehe nisinnoti vuttepi pavisituṃ na icchi atthi nu kho etassa tumhākaṃ guṇehi atirekaguṇoti buddhānañca vaṇṇamaccheraṃ nāma natthi tasmā satthā evamāha  upāsaka mayaṃ bhikkhaṃ āgamayamānā gehe nisīdāma so bhikkhu na evaṃ nisīditvā bhikkhaṃ  udikkhati mayaṃ gāmantasenāsane vasāma so araññeyeva vasati mayaṃ channe vasāma so abbhokāseyeva vasatīti bhagavā ayañca ayañcetassa guṇoti mahāsamuddaṃ pūrayamāno viya tassa guṇaṃ kathesi
upāsakopi  pakatiyā jalamānadīpo telena āsitto viya suṭṭhutaraṃ pasanno hutvā cintesi  kiṃ mayhaṃ aññāya sampattiyā yaṃnūnāhaṃ anāgate ekassa buddhassa santike dhutavādānaṃ aggabhāvatthāya patthanaṃ karissāmīti so punapi satthāraṃ nimantetvā teneva niyāmena satta divase mahādānaṃ datvā sattame divase buddhappamukhassa mahābhikkhusaṅghassa ticīvarāni datvā satthu  pādamūle nipajjitvā evamāha  yaṃ me bhante satta divase dānaṃ dentassa mettaṃ kāyakammaṃ mettaṃ vacīkammaṃ mettaṃ manokammaṃ paccupaṭṭhitaṃ imināhaṃ na aññaṃ devasampattiṃ vā sakkamārabrahmasampattiṃ vā patthemi idaṃ pana me kammaṃ anāgate ekassa buddhassa santike mahānisabhattherena pattaṭṭhānantaraṃ pāpuṇanatthāya terasadhutaṅgadharānaṃ aggabhāvassa adhikāro hotūti satthā mahantaṃ ṭhānaṃ iminā patthitaṃ samijjhissati nu kho noti olokento samijjhanabhāvaṃ disvā āha  manāpaṃ te ṭhānaṃ patthitaṃ anāgate satasahassakappāvasāne gotamo nāma buddho uppajjissati tassa tvaṃ tatiyasāvako mahākassapatthero nāma bhavissasīti byākāsi taṃ sutvā upāsako buddhānaṃ dve kathā nāma natthīti punadivase pattabbaṃ viya taṃ sampattiṃ amaññittha so yāvatāyukaṃ dānaṃ datvā sīlaṃ samādāya rakkhitvā nānappakāraṃ puññakammaṃ katvā kālaṃkatvā sagge nibbatti
tato paṭṭhāya devamanussesu sampattiṃ anubhavanto ito ekanavutikappe vipassisammāsambuddhe bandhumatīnagaraṃ upanissāya kheme migadāye viharante devalokā cavitvā aññatarasmiṃ parijiṇṇabrāhmaṇakule nibbatti tasmiñca kāle vipassī bhagavā sattame saṃvacchare dhammaṃ kathesi mahantaṃ kolāhalaṃ ahosi sakalajambudīpe devatā satthā dhammaṃ kathessatīti ārocesuṃ brāhmaṇo taṃ sāsanaṃ assosi tassa nivāsanasāṭako ekoyeva tathā brāhmaṇiyā pārupanaṃ pana dvinnampi ekameva so sakalanagare ekasāṭakabrāhmaṇoti paññāyi  so brāhmaṇo kenacideva kiccena brāhmaṇānaṃ sannipāte sati brāhmaṇiṃ gehe ṭhapetvā sayaṃ taṃ vatthaṃ pārupitvā gacchati brāhmaṇīnaṃ sannipāte sati sayaṃ gehe acchati brāhmaṇī taṃ vatthaṃ pārupitvā gacchati tasmiṃ pana divase so brāhmaṇiṃ āha  bhoti kiṃ tvaṃ rattiṃ dhammaṃ suṇissasi udāhu divāti sāmi ahaṃ mātugāmo bhīrukajātikā rattiṃ sotuṃ na sakkomi divā sossāmīti taṃ brāhmaṇaṃ gehe ṭhapetvā taṃ vatthaṃ pārupitvā upāsikāhi saddhiṃ vihāraṃ gantvā satthāraṃ vanditvā ekamantaṃ nisinnā dhammaṃ sutvā upāsikāhi saddhiṃ agamāsi atha brāhmaṇo taṃ gehe ṭhapetvā taṃ vatthaṃ pārupitvā vihāraṃ gato
tasmiñca  samaye satthā parisamajjhe alaṅkatadhammāsane nisinno cittabījaniṃ gahetvā ākāsagaṅgaṃ otārento viya sineruṃ manthaṃ katvā sāgaraṃ nimmanthento viya ca dhammakathaṃ kathesi brāhmaṇassa parisapariyantena  nisinnassa dhammaṃ suṇantassa paṭhamayāmeyeva sakalasarīraṃ pūrayamānā pañcavaṇṇā pīti uppajji so pārutavatthaṃ saṅgharitvā dasabalassa dassāmīti cintesi athassa ādīnavasahassaṃ dassayamānaṃ maccheraṃ uppajji so brāhmaṇiyā tuyhañca ekameva vatthaṃ aññaṃ kiñci pārupanaṃ nāma natthi apārupitvā bahi vicarituṃ na sakkomīti sabbathāpi adātukāmo ahosi athassa nikkhante paṭhame majjhimayāmeti tatheva pīti uppajji so tatheva cintetvā tatheva adātukāmo ahosi athassa majjhime yāme nikkhante pacchimayāmepi tatheva pīti uppajji tadā so maccheraṃ jinitvā vatthaṃ saṅgharitvā satthu pādamūle ṭhapesi tato vāmahatthaṃ ābhujitvā dakkhiṇena hatthena apphoṭetvā jitaṃ me jitaṃ meti tikkhattuṃ nadi
tasmiṃ samaye bandhumā rājā dhammāsanassa pacchato antosāṇiyaṃ nisinno dhammaṃ suṇāti rañño ca nāma jitaṃ meti saddo amanāpo hoti rājā purisaṃ āṇāpesi gaccha bhaṇe etaṃ puccha  kiṃ so vadatīti brāhmaṇo tenāgantvā pucchito avasesā hatthiyānādīni āruyha asicammādīni gahetvā parasenaṃ  jinanti na taṃ acchariyaṃ ahaṃ pana pacchato āgacchantassa kūṭagoṇassa muggarena sīsaṃ bhinditvā taṃ palāpento viya maccheracittaṃ jinitvā pārutavatthaṃ dasabalassa adāsiṃ taṃ me jitaṃ maccheraṃ acchariyanti āha so āgantvā taṃ pavattiṃ rañño ārocesi rājā amhe bhaṇe dasabalassa anurūpaṃ na jānāma brāhmaṇo jānātīti tassa pasīditvā vatthayugaṃ pesesi taṃ disvā brāhmaṇo cintesi  rājā mayhaṃ tuṇhī nisinnassa paṭhamaṃ kiñci adatvā satthu guṇe kathentassa adāsi satthu guṇe paṭicca idaṃ uppannaṃ satthuyeva anucchavikanti tampi vatthayugaṃ dasabalassa adāsi rājā kiṃ brāhmaṇena katanti pucchitvā tampi tena vatthayugaṃ tathāgatasseva dinnanti sutvā aññānipi dve vatthayugāni pesesi so tānipi satthu adāsi puna rājā aññānipi cattārīti evaṃ vatvā yāva evaṃ dvattiṃsa vatthayugāni pesesi atha brāhmaṇo idaṃ vaḍḍhetvā vaḍḍhetvā gahaṇaṃ viya hotīti attano atthāya ekaṃ brāhmaṇiyā ekanti dve vatthayugāni gahetvā tiṃsa yugāni tathāgatasseva adāsi tato paṭṭhāya ca so satthu vissāsiko jāto
atha taṃ rājā ekadivasaṃ sītasamaye satthu santike dhammaṃ suṇantaṃ disvā satasahassagghanakaṃ  attano pārutaṃ rattakambalaṃ datvā āha  ito paṭṭhāya imaṃ pārupitvā dhammaṃ suṇāhīti so kiṃ me iminā kambalena imasmiṃ pūtikāye upanītenāti cintetvā antogandhakuṭiyaṃ tathāgatassa mañcassa upari vitānaṃ katvā agamāsi athekadivasaṃ rājā pātova vihāraṃ gantvā antogandhakuṭiyaṃ satthu santike nisīdi tasmiṃ khaṇe chabbaṇṇā buddharasmiyo kambale paṭihaññanti kambalo ativiya virocittha rājā ullokento sañjānitvā āha  amhākaṃ bhante esa kambalo amhehi ekasāṭakabrāhmaṇassa dinnoti tumhehi mahārāja brāhmaṇo pūjito brāhmaṇena mayaṃ pūjitāti rājā brāhmaṇo yuttaṃ aññāsi na mayanti pasīditvā yaṃ manussānaṃ upakārabhūtaṃ taṃ sabbaṃ aṭṭhaṭṭhakaṃ katvā sabbaṭṭhakaṃ nāma dānaṃ datvā purohitaṭṭhāne ṭhapesi sopi aṭṭhaṭṭhakaṃ nāma catusaṭṭhi hotīti catusaṭṭhisalākabhattāni upaṭṭhapetvā yāvajīvaṃ dānaṃ datvā sīlaṃ rakkhitvā tato cuto sagge nibbatti
puna  tato cuto imasmiṃ kappe bhagavato koṇāgamanassa bhagavato kassapassa cāti dvinnaṃ antare bārāṇasiyaṃ kuṭumbiyakule nibbatto so vaḍḍhimanvāya gharāvāsaṃ vasanto ekadivasaṃ araññe jaṅghavihāraṃ vicarati tasmiñca samaye paccekabuddho nadītīre cīvarakammaṃ karonto anuvāte appahonte saṅgharitvā ṭhapetumāraddho so taṃ disvā kasmā bhante saṅgharitvā ṭhapethāti āha anuvāto nappahotīti iminā bhante karothāti uttarisāṭakaṃ datvā nibbattanibbattaṭṭhāne me kāci hāni mā hotūti patthanaṃ akāsi
gharepissa bhaginiyā saddhiṃ bhariyāya kalahaṃ karontiyā paccekabuddho piṇḍāya pāvisi athassa bhaginī paccekabuddhassa piṇḍapātaṃ datvā tassa bhariyaṃ sandhāya  evarūpaṃ bālaṃ yojanasate parivajjeyyanti patthanaṃ ṭhapesi sā gehaṅgaṇe ṭhitā sutvā imāya dinnabhattaṃ esa mā bhuñjatūti pattaṃ gahetvā bhattaṃ chaḍḍetvā kalalassa pūretvā adāsi itarā disvā bāle maṃ tāva akkosa vā pahara vā evarūpassa pana dve asaṅkhyeyyāni pūritapāramissa paccekabuddhassa pattato bhattaṃ chaḍḍetvā kalalaṃ dātuṃ na yuttanti āha athassa bhariyāya paṭisaṅkhānaṃ uppajji sā tiṭṭhatha bhanteti kalalaṃ chaḍḍetvā pattaṃ dhovitvā gandhacuṇṇena ubbaṭṭetvā paṇītabhattassa catumadhurassa ca pūretvā upari āsittena padumagabbhavaṇṇena sappinā vijjotamānaṃ  pattaṃ paccekabuddhassa hatthe ṭhapetvā yathā ayaṃ piṇḍapāto obhāsajāto evaṃ obhāsajātaṃ me sarīraṃ hotūti patthanaṃ akāsi paccekabuddho anumoditvā ākāsaṃ pakkhandi tepi dve jāyampatikā yāvatāyukaṃ ṭhatvā tato cutā  sagge nibbattiṃsu puna tato cavitvā upāsako kassapasammāsambuddhakāle bārāṇasiyaṃ asītikoṭivibhavasampanne kule nibbatti itarāpi tādisasseva seṭṭhino dhītā hutvā nibbatti tassa vayappattassa tameva seṭṭhidhītaraṃ ānayiṃsu tassā pubbe aniṭṭhavipākassa pāpakammassa ānubhāvena patikulaṃ paviṭṭhamattāya ummārantarato paṭṭhāya sakalaṃ gehaṃ ugghāṭitavaccakūpo viya duggandhaṃ jātaṃ kumāro kassāyaṃ gandhoti pucchitvā seṭṭhikaññāyāti sutvā nīharatha nanti tassāyeva kulagharaṃ pesesi sā teneva nīhārena sattasu ṭhānesu paṭinivatti
tena  samayena kassapadasabalo parinibbāyi tassa satasahasagghanikāhi suvaṇṇiṭṭhakāhi yojanubbedhaṃ cetiyaṃ ārabhiṃsu tasmiṃ cetiye kariyamāne sā seṭṭhidhītā cintesi  ahaṃ sattasu ṭhānesu paṭinivattā kiṃ me jīvitenāti attano ābharaṇabhaṇḍaṃ bhañjāpetvā suvaṇṇiṭṭhakaṃ kāresi ratanāyataṃ vidatthivitthiṇṇaṃ caturaṅgulubbedhaṃ tato haritālamanosilāpiṇḍaṃ gahetvā aṭṭha uppalapupphahatthake ādāya cetiyakaraṇaṭṭhānaṃ gatā tasmiñca khaṇe ekā iṭṭhakāpanti parikkhipitvā āgacchamānā ghaṭaniṭṭhakāya ūnā hoti seṭṭhidhītā vaḍḍhakiṃ āha imaṃ me iṭṭhakaṃ ettha ṭhapethāti amma bhaddake kāle āgatāsi sayameva ṭhapehīti sā āruyha telena haritālamanosilāpiṇḍaṃ yojetvā tena bandhanena iṭṭhakaṃ patiṭṭhapetvā upari aṭṭhahi uppalapupphahatthakehi pūjaṃ katvā vanditvā nibbattanibbattaṭṭhāne me kāyato candanagandho vāyatu mukhato uppalagandhoti patthanaṃ katvā cetiyaṃ vanditvā padakkhiṇaṃ katvā gehaṃ agamāsi
tasmiṃyeva khaṇe sā yassa seṭṭhiputtassa paṭhamaṃ gehaṃ nītā tassa taṃ ārabbha sati udapādi nagarepi nakkhattaṃ saṅghuṭṭhaṃ hoti so upaṭṭhāke āha idha ānītā seṭṭhidhītā kuhinti kulagehe sāmīti ānetha naṃ nakkhattaṃ kīḷissāmīti te gantvā taṃ vanditvā ṭhitā kiṃ tātā āgatatthāti tāya puṭṭhā tassā taṃ pavattiṃ ācikkhiṃsu tātā mayā ābharaṇabhaṇḍehi cetiyaṃ pūjitaṃ ābharaṇaṃ me natthīti te gantvā seṭṭhiputtassa ārocesuṃ ānetha naṃ piḷandhanaṃ labhissatīti te taṃ ānayiṃsu tassā saha gehapavesanena sakalagehaṃ candanagandho ceva uppalagandho  ca vāyi seṭṭhiputto taṃ pucchi  bhadde tava sarīrato paṭhamaṃ duggandho vāyi idāni pana te sarīrato candanagandho mukhato uppalagandho vāyati kimetanti sā ādito paṭṭhāya attanā katakammaṃ ārocesi seṭṭhiputto niyyānikaṃ vata buddhasāsananti pasīditvā yojanikaṃ suvaṇṇacetiyaṃ kambalakañcukena  paṭicchādetvā tattha tattha rathacakkapamāṇehi suvaṇṇapadumehi alaṅkari tesaṃ dvādasahatthā olambakā honti
so tattha yāvatāyukaṃ ṭhatvā tato cuto sagge nibbattitvā puna tato cavitvā bārāṇasito yojanamatte ṭhāne aññatarasmiṃ amaccakule  nibbatti bhariyā panassa devalokato cavitvā rājakule jeṭṭharājadhītā hutvā nibbatti tesu vayappattesu kumārassa vasanagāme nakkhattaṃ saṅghuṭṭhaṃ so mātaraṃ āha  amma sāṭakaṃ me dehi nakkhattaṃ kīḷissāmīti sā dhotavatthaṃ nīharitvā adāsi amma thūlamidanti āha sā aññaṃ nīharitvā adāsi so tampi paṭikkhipi atha naṃ mātā āha  tāta yādise gehe mayaṃ jātā natthi no ito sukhumatarassa paṭilābhāya puññanti tena hi labhanaṭṭhānaṃ gacchāmi ammāti putta ahaṃ ajjeva tuyhaṃ bārāṇasinagararajjapaṭilābhaṃ icchāmīti so mātaraṃ vanditvā gacchāmi ammāti gaccha tātāti so pana puññaniyāmena nikkhamitvā bārāṇasiṃ gantvā uyyāne maṅgalasilāpaṭṭe sasīsaṃ pārupitvā nipajji so ca bārāṇasirañño kālaṅkatassa sattamo divaso hoti
amaccā rañño sarīrakiccaṃ katvā rājaṅgaṇe nisīditvā mantayiṃsu  rañño ekā dhītāva atthi putto natthi arājakaṃ rajjaṃ nassissati ko rājā bhavituṃ arahatīti tvaṃ hohi tvaṃ hohīti purohito āha  bahuṃ oloketuṃ na vaṭṭati phussarathaṃ vissajjessāmāti te kumudavaṇṇe cattāro sindhave yojetvā pañcavidharājakakudhabhaṇḍaṃ setacchattañca tasmiṃ ṭhapetvā rathaṃ vissajjetvā pacchato tūriyāni paggaṇhāpesuṃ ratho pācīnadvārena nikkhamitvā uyyānābhimukho agamāsi paricayena uyyānābhimukho gacchati nivattemāti keci āhaṃsu purohito mā nivattayitthāti āha ratho gantvā kumāraṃ padakkhiṇaṃ katvā āruhanasajjo hutvā aṭṭhāsi purohito pārupanakaṇṇaṃ apanetvā pādatalāni olokento tiṭṭhatu ayaṃ dīpo dvisahassaparittadīpavāresu catūsu mahādīpesu esa rajjaṃ kāretuṃ yuttoti vatvā tūriyāni paggaṇhathāti tikkhattuṃ tūriyāni paggaṇhāpeti
atha kumāro mukhaṃ vivaritvā olokento kena kammena āgatatthāti āha deva tumhākaṃ rajjaṃ pāpuṇātīti rājā vo kahanti devattaṃ gato sāmīti kati divasā atikkantāti  ajja sattamo divasoti putto vā dhītā vā natthīti  dhītā atthi deva putto natthīti tena hi karissāmi rajjanti te tāvadeva abhisekamaṇḍapaṃ  kāretvā rājadhītaraṃ sabbālaṅkārehi alaṅkaritvā uyyānaṃ ānetvā kumārassa abhisekaṃ akaṃsu athassa katābhisekassa satasahassagghanakaṃ vatthaṃ upanayiṃsu so kimidaṃ tātāti āha nivāsanavatthaṃ devāti nanu tātā thūlanti manussaparibhogavatthesu ito mudutaraṃ natthi devāti tumhākaṃ rājā evarūpaṃ nivāsesīti āma devāti na maññe puññavā tumhākaṃ rājāti suvaṇṇabhiṅgāraṃ āharatha labhissāmi vatthanti suvaṇṇabhiṅgāraṃ āharāpetvā uṭṭhāya hatthe dhovitvā mukhaṃ vikkhāletvā hatthena udakaṃ gahetvā puratthimadisāyaṃ abbhukkiri ghanapathaviṃ bhinditvā aṭṭha kapparukkhā uṭṭhahiṃsu puna udakaṃ gahetvā dakkhiṇapacchimauttaradisāyanti evaṃ catūsu disāsu abbhukkiri sabbadisāsu aṭṭhaaṭṭhakaṃ katvā dvattiṃsa kapparukkhā uṭṭhahiṃsu so ekaṃ dibbadussaṃ nivāsetvā ekaṃ pārupitvā nandarañño vijite suttakantikā itthiyo mā suttaṃ kantiṃsūti evaṃ bheriṃ carāpethāti vatvā chattaṃ ussāpetvā alaṅkatapaṭiyatto hatthikkhandhavaragato nagaraṃ pavisitvā pāsādaṃ abhiruyha mahāsampattiṃ anubhavi
evaṃ gacchante kāle devī rañño sampattiṃ disvā aho vata tapassīti kāruññākāraṃ dassesi kimidaṃ devīti puṭṭhā atimahatī deva te sampatti atīte buddhānaṃ saddahitvā katakalyāṇassa phalaṃ idāni anāgatassa paccayaṃ puññaṃ na karothāti āha kassa dassāma sīlavanto natthīti asuñño deva jambudīpo arahantehi tumhe deva dānaṃ sajjetha ahaṃ arahante lacchāmīti āha punadivase rājā pācīnadvāre dānaṃ sajjāpesi devī pātova uposathaṅgāni adhiṭṭhāya uparipāsāde puratthābhimukhā urena nipajjitvā sace etissāya disāya arahanto atthi sve āgantvā amhākaṃ bhikkhaṃ gaṇhantūti āha tassaṃ disāyaṃ arahanto nāhesuṃ taṃ sakkāraṃ kapaṇayācakānaṃ adaṃsu
punadivase dakkhiṇadvāre sajjetvā tatheva dakkhiṇeyyaṃ nālattha punadivasepi pacchimadvāre tatheva uttaradvāre sajjitadivasena pana deviyā tatheva nimantentiyā  himavante vasantānaṃ padumavatiyā puttānaṃ pañcasatānaṃ paccekabuddhānaṃ jeṭṭhako mahāpadumapaccekabuddho bhātike āmantesi  mārisā nandarājā tumhe nimanteti adhivāsetha tassāti te adhivāsetvā punadivase anotattadahe mukhaṃ dhovitvā ākāsenāgantvā uttaradvāre otariṃsu manussā disvā  gantvā pañcasatā deva paccekabuddhā āgatāti rañño ārocesuṃ rājā saddhiṃ deviyā gantvā vanditvā paccekabuddhe pāsādaṃ āropetvā tatra nesaṃ dānaṃ datvā bhattakiccāvasāne  rājā saṅghattherassa devī saṅghanavakassa pādamūle nipatitvā ayyā bhante paccayehi na kilamissanti mayañca puññena na parihāyissāmī amhākaṃ yāvajīvaṃ idha nivāsāya paṭiññaṃ dethāti paṭiññaṃ kāretvā uyyāne pañca paṇṇasālāsatāni pañca caṅkamanasatānīti sabbākārena nivāsanaṭṭhānāni sampādetvā tattha vasāpesuṃ
evaṃ kāle gacchante rañño paccante kupite rājā ahaṃ paccantaṃ vūpasametuṃ gacchāmi tvaṃ paccekabuddhesu mā pamajjāti deviṃ ovaditvā gato tasmiṃ anāgateyeva paccekabuddhānaṃ āyusaṅkhārā khīṇā mahāpadumapaccekabuddho tiyāmarattiṃ jhānakīḷaṃ kīḷitvā aruṇuggamanasamaye ālambanaphalakaṃ ālambitvā ṭhitakova anupādisesāya nibbānadhātuyā parinibbāyi etenupāyena sesāpīti sabbeva parinibbutā punadivase devī paccekabuddhānaṃ nisīdanaṭṭhānāni sajjetvā pupphāni vikiritvā dhūpaṃ vāsetvā tesaṃ āgamanaṃ olokentī nisinnā āgamanaṃ adisvā purise pesesi  gacchatha tātā jānātha kiṃ ayyānaṃ aphāsukanti te gantvā mahāpadumassa paṇṇasālāya dvāraṃ vivaritvā tattha taṃ apassantā caṅkamanaṃ gantvā ālambanaphalakaṃ nissāya ṭhitaṃ disvā vanditvā kālo bhanteti āhaṃsu parinibbutasarīraṃ kiṃ kathessati te niddāyati maññeti vatvā piṭṭhipāde hatthena parāmasitvā pādānaṃ sītalatāya ceva thaddhatāya ca parinibbutabhāvaṃ ñatvā dutiyassa santikaṃ gantvā tatheva ñatvā puna tatiyassāti evaṃ sabbepi parinibbutabhāvaṃ ñatvā rājakulaṃ āgamiṃsu kahaṃ tātā paccekabuddhāti puṭṭhā parinibbutā devīti āhaṃsu devī kandantī rodantī nikkhamitvā nāgarehi saddhiṃ  tattha gantvā sādhukīḷitaṃ kāretvā paccekabuddhānaṃ sarīrakiccaṃ kāretvā dhātuyo gāhāpetvā cetiyaṃ patiṭṭhāpesi
rājā paccantaṃ vūpasametvā āgato paccuggamanaṃ āgataṃ deviṃ pucchi  kiṃ bhadde tvaṃ paccekabuddhesu na pamajjasi nirogā ca ayyāti parinibbutā devāti taṃ sutvā rājā cintesi  evarūpānampi paṇḍitānaṃ maraṇaṃ uppajjati amhākaṃ kuto mokkhāti so nagaraṃ apavisitvā uyyānameva gantvā jeṭṭhaputtaṃ pakkosāpetvā tassa rajjaṃ niyyātetvā sayaṃ samaṇapabbajjaṃ pabbaji devīpi raññe pabbajite ahaṃ kiṃ karissāmīti tatheva uyyāne pabbaji dvepi jhānaṃ bhāvetvā tato cutā brahmaloke nibbattiṃsu
tesu  tattheva vasantesu amhākaṃ satthā loke uppajjitvā pavattitavaradhammacakko anupubbena  rājagahaṃ pāpuṇi satthari tattha paṭivasante ayaṃ pippalimāṇavo magadharaṭṭhe mahātitthabrāhmaṇagāme kapilabrāhmaṇassa bhariyāya kucchimhi nibbatto ayaṃ bhaddakāpilānī maddaraṭṭhe sāgalanagare kosiyagottabrāhmaṇassa bhariyāya kucchimhi nibbattā tesaṃ anukkamena vaḍḍhamānānaṃ pippalimāṇavassa vīsatime bhaddāya soḷasame vaye sampatte mātāpitaro puttaṃ oloketvā tāta tvaṃ vayappatto kulavaṃsaṃ patiṭṭhapetuṃ yuttoti ativiya nippīḷiyiṃsu māṇavo āha  mayhaṃ sotapathe evarūpaṃ kathaṃ mā kathayittha ahaṃ yāva tumhe dharatha tāva paṭijaggissāmi tumhākaṃ accayena nikkhamitvā pabbajissāmīti te katipāhaṃ atikkamitvā puna kathayiṃsu sopi puna paṭikkhipi tato paṭṭhāya mātā nirantaraṃ kathetiyeva
māṇavo mātaraṃ saññāpessāmīti rattasuvaṇṇassa nikkhasahassaṃ datvā suvaṇṇakārehi itthirūpakaṃ kāretvā tassa majjanaghaṭṭanādikammapariyosāne taṃ rattavatthaṃ nivāsetvā suvaṇṇasampannehi pupphehi ceva nānālaṅkārehi ca alaṅkārāpetvā amma evarūpaṃ ārammaṇaṃ labhanto gehe vasissāmi alabhanto na vasissāmīti paṇḍitā brāhmaṇī cintesi  mayhaṃ putto puññavā dinnadāno katābhinīhāro pubbe puññāni karonto na ekakova akāsi addhā etena saha katapuññā suvaṇṇarūpakapaṭibhāgā bhavissatīti aṭṭha brāhmaṇe pakkosāpetvā sabbabhogehi  santappetvā suvaṇṇarūpakaṃ rathe āropetvā gacchatha tātā yattha amhehi jātigottabhogādisamānakule evarūpaṃ dārikaṃ passatha tattha idameva suvaṇṇarūpakaṃ saccākāraṃ katvā dethāti uyyojesi
te amhākaṃ nāma etaṃ kammanti nikkhamitvā kattha labhissāma maddaraṭṭhaṃ nāma itthāgāraṃ maddaraṭṭhaṃ gamissāmāti maddaraṭṭhe sāgalanagaraṃ agamaṃsu attha taṃ suvaṇṇarūpakaṃ nhānatitthe ṭhapetvā ekamantaṃ nisīdiṃsu atha bhaddāya dhātī bhaddaṃ nhāpetvā alaṅkaritvā sayaṃ nhāyituṃ udakatitthaṃ gantvā suvaṇṇarūpakaṃ disvā kissāyaṃ  avinītā idhāgantvā ṭhitāti piṭṭhipasse paharitvā suvaṇṇarūpakaṃ ñatvā ayyadhītā meti saññaṃ uppādesi ayaṃ pana ayyadhītāya nivāsanapaṭiggahitāyapi asadisāti āha atha naṃ te brāhmaṇā evarūpā kira te sāmidhītāti pucchiṃsu sā imāya suvaṇṇapaṭimāya sataguṇena sahassaguṇena mayhaṃ ayyadhītā abhirūpatarā tathā hi appadīpepi dvādasahatthe gabbhe nisinnā sarīrobhāsena tamaṃ vidhamatīti āha tena hi tassā mātāpitūnaṃ santikaṃ gacchāmāti suvaṇṇarūpakaṃ rathe āropetvā taṃ dhātiṃ anugantvā kosiyagottassa gharadvāre ṭhatvā āgamanaṃ ārocayiṃsu
brāhmaṇo  paṭisanthāraṃ katvā kuto āgatatthāti pucchi te magadharaṭṭhe mahātitthagāme kapilabrāhmaṇassa gharato iminā nāma kāraṇena āgatamhāti āhaṃsu sādhu tātā amhehi samajātigottavibhavo so brāhmaṇo dassāma dārikanti paṇṇākāraṃ gaṇhi te kapilabrāhmaṇassa sāsanaṃ pahiṇiṃsu  laddhā no bhaddā nāma dārikā kattabbaṃ jānāthāti taṃ sāsanaṃ sutvā pippalimāṇavassa ārocayiṃsu laddhā dārikāti pippalimāṇavo ahaṃ na labhissantīti cintesiṃ ime laddhāti pesenti anatthiko hutvā paṇṇaṃ pesessāmīti rahogato paṇṇaṃ likhi bhaddā attano jātigottabhogānurūpaṃ patiṃ labhatu ahaṃ nikkhamitvā pabbajissāmi mā pacchā vippaṭisārinī ahosīti bhaddāpi asukassa kira maṃ dātukāmāti sutvā rahogatā paṇṇaṃ likhi  ayyaputto attano jātigottabhogānurūpaṃ  dārikaṃ labhatu ahaṃ pabbajissāmi mā pacchā vippaṭisārī bhavāhīti dvepi paṇṇāni antarāmagge samāgacchiṃsu idaṃ kassa paṇṇanti pippalimāṇavena bhaddāya pahitanti idaṃ kassāti bhaddāya pippalimāṇavassa pahitanti ca vutte te dvepi vācetvā passatha dārakānaṃ kammanti phāletvā araññe chaḍḍetvā aññaṃ taṃsamānaṃ paṇṇaṃ likhitvā ito etto ca pesesuṃ iti kumārassa kumārikāya ca sadisaṃ paṇṇaṃ lokassādarahitamevāti anicchamānānampi tesaṃ dvinnaṃ samāgamo ahosi
taṃdivasameva pippalimāṇavopi bhaddaṃ ekaṃ pupphadāmaṃ gaṇhāpesi bhaddāpi tāni sayanamajjhe ṭhapesi ubhopi bhuttasāyamāsā sayanaṃ āruhituṃ ārabhiṃsu tesu māṇavo dakkhiṇapassena sayanaṃ āruhi bhaddā vāmapassena abhiruhitvā āha  yassa passe pupphāni milāyanti tassa rāgacittaṃ uppannanti vijānissāma imaṃ pupphadāmaṃ na allīyitabbanti te pana aññamaññaṃ sarīrasamphassabhayena sakalarattiṃ niddaṃ anokkamantāva vītināmesuṃ divā pana hasitamattampi nākaṃsu te lokāmisena asaṃsaṭṭhā yāva mātāpitaro dharanti tāva kuṭumbaṃ avicāretvā tesu kālaṅkatesu vicārayiṃsu mahatī māṇavassa sampatti ekadivasaṃ sarīraṃ ubbaṭṭetvā chaḍḍetabbaṃ suvaṇṇacuṇṇaṃ eva magadhanāḷiyā  dvādasanāḷimattaṃ laddhuṃ vaṭṭati yantabaddhāni saṭṭhi mahātaḷākāni kammanto dvādasayojaniko anurādhapurappamāṇā cuddasagāmā cuddasa hatthānīkāni cuddasa assānīkāni cuddasa rathānīkāni
so ekadivasaṃ alaṅkataassaṃ āruyha mahājanaparivuto kammantaṭṭhānaṃ gantvā khettakoṭiyaṃ ṭhito naṅgalehi chinnaṭṭhānato kākādayo sakuṇe gaṇḍuppādādike pāṇake uddharitvā khādante disvā tātā ime kiṃ khādantīti pucchi gaṇḍuppāde ayyāti etehi katapāpaṃ  kassa hotīti tumhākaṃ ayyāti so cintesi  sace etehi katapāpaṃ mayhaṃ hoti kiṃ me karissati sattaasītikoṭidhanaṃ dvādasayojanakammanto kiṃ karissati kiṃ yantabaddhāni taḷākāni kiṃ cuddasa gāmāni sabbametaṃ bhaddāya kāpilāniyā niyyātetvā nikkhamma pabbajissāmīti
bhaddā  kāpilānī tasmiṃ khaṇe antaravatthusmiṃ tayo tilakumbhe pattharitvā dhātīhi parivutā nisinnā kāke tilapāṇake khādamāne disvā ammā kiṃ ime khādantīti pucchi pāṇake ayyeti akusalaṃ kassa hotīti tumhākaṃ ayyeti sā cintesi  mayhaṃ catuhatthaṃ vatthaṃ nāḷikodanamattañca laddhuṃ vaṭṭati yadi panetaṃ etehi kataṃ akusalaṃ mayhaṃ hoti bhavasahassenapi vaṭṭato sīsaṃ ukkhipituṃ na sakkā ayyaputte āgatamatteyeva sabbaṃ tassa niyyātetvā nikkhamma pabbajissāmīti
māṇavo āgantvā nhatvā pāsādaṃ āruyha mahārahe pallaṅke nisīdi athassa cakkavattino anucchavikabhojanaṃ upanayiṃsu dvepi bhuñjitvā parijane nikkhante rahogatā phāsukaṭṭhāne nisīdiṃsu tato māṇavo bhaddaṃ āha  bhadde imaṃ gharaṃ āgacchantī kittakaṃ dhanamāharasīti pañcapaṇṇāsa sakaṭasahassāni ayyāti sabbaṃ taṃ yā ca imasmiṃ ghare sattāsīti koṭiyo yantabaddhāni saṭṭhi taḷākānīti evamādibhedā sampatti atthi taṃ sabbaṃ tuyheva niyyātemīti tumhe pana kuhiṃ gacchatha ayyāti ahaṃ pabbajissāmīti ayya ahampi tumhākaṃ āgamanaṃ olokayamānā nisinnā ahampi pabbajissāmīti tesaṃ ādittapaṇṇakuṭi viya tayo bhavā upaṭṭhahanti te pabbajissāmāti vatvā antarāpaṇato kāsāyarasapītāni cīvarāni mattikāpatte ca āharāpetvā aññamaññaṃ kese ohāretvā ye loke arahanto atthi te uddissa amhākaṃ pabbajjāti pabbajitvā thavikāsu patte pakkhipitvā aṃse laggetvā pāsādato otariṃsu gehe dāsesu ca kammakāresu ca na koci sañjāni
atha  ne brāhmaṇagāmato nikkhamitvā dāsagāmadvārena gacchante ākappakutavasena dāsagāmavāsino sañjāniṃsu te rodantā pādesu patitvā kiṃ amhe anāthe karotha ayyāti āhaṃsu mayaṃ bhaṇe tayo bhavā ādittapaṇṇasālā viyāti pabbajimha sace tumhesu ekekaṃ bhujissaṃ karoma vassasatampi nappahoti tumheva tumhākaṃ sīsaṃ dhovitvā bhujissā hutvā jīvathāti vatvā tesaṃ rodantānaṃyeva pakkamiṃsu
thero  purato gacchanto nivattitvā olokento cintesi  ayaṃ bhaddā kāpilānī sakalajambudīpagghanikā itthī mayhaṃ pacchato āgacchati ṭhānaṃ kho panetaṃ vijjati yaṃ kocideva evaṃ cinteyya ime pabbajitāpi vinā bhavituṃ na sakkonti ananucchavikaṃ karontīti evaṃ koci pāpakena manasā padūsetvā apāyapūrako bhaveyya imaṃ pahāya mayā gantuṃ vaṭṭatīti cittaṃ uppādetvā purato gacchanto dvedhāpathaṃ disvā tassa matthake aṭṭhāsi bhaddāpi āgantvā vanditvā aṭṭhāsi atha naṃ āha  bhadde tādisiṃ itthiṃ mama pacchato āgacchantiṃ disvā ime pabbajitāpi vinā bhavituṃ na sakkontīti amhesu paduṭṭhacitto mahājano apāyapūrako bhaveyya imasmiṃ dvedhāpathe tvaṃ etaṃ gaṇha ahaṃ ekena gamissāmīti āma ayya mātugāmo pabbajitānaṃ palibodho pabbajitāpi vinā na bhavantīti amhākaṃ dosaṃ dasseyyunti tikkhattuṃ padakkhiṇaṃ katvā catūsu ṭhānesu pañcapatiṭṭhitena vanditvā dasanakhasamodhānasamujjalaṃ añjaliṃ paggayha satasahassakappapamāṇe addhāne kato mittasanthavo ajja bhijjati tumheva dakkhiṇā nāma tumhākaṃ dakkhiṇamaggo vaṭṭati mayaṃ mātugāmā nāma vāmajātikā amhākaṃ vāmamaggo vaṭṭatīti vanditvā maggaṃ paṭipajji tesaṃ dvedhābhūtakāle ayaṃ mahāpathavī ahaṃ cakkavāḷasinerupabbatādayo dhāretuṃ sakkontīpi tumhākaṃ guṇe dhāretuṃ na sakkomīti vadantī viya viravamānā akampittha ākāse asanisaddo viya pavatti cakkavāḷapabbato unnādi
sammāsambuddhopi veḷuvanamahāvihāre kuṭiyaṃ nisinno pathavīkampanasaddaṃ sutvā kissa nu kho pathavī kampatīti āvajjento pippalimāṇavo ca bhaddā ca kāpilānī maṃ uddissa appameyyaṃ sampattiṃ pahāya pabbajitā tesaṃ viyogaṭṭhāne ubhinnaṃ guṇabalena ayaṃ pathavīkampo jāto mayāpi etesaṃ saṅgahaṃ kātuṃ vaṭṭatīti gandhakuṭito nikkhamma sayameva pattacīvaramādāya asītimahātheresu kañci anāpucchā tigāvutamaggaṃ paccuggamanaṃ katvā rājagahassa ca nālandāya ca antare  bahuputtanigrodhamūle pallaṅkaṃ ābhujitvā nisīdi nisinno pana aññatarapaṃsukūliko viya anisīditvā buddhavesaṃ gahetvā asītihatthā buddharaṃsiyo vissajjento nisīdi iti tasmiṃ khaṇe paṇṇacchattasakaṭacakkakūṭāgārādippamāṇā buddharaṃsiyo ito  cito ca vippharantiyo vidhāvantiyo candasahassasūriyasahassauggamanakālaṃ viya kurumānā taṃ vanantaraṃ ekobhāsaṃ akaṃsu dvattiṃsamahāpurisalakkhaṇasiriyā samujjalatārāgaṇena viya gaganaṃ supupphitakamalakuvalayena viya salilaṃ vanantaraṃ virocittha nigrodharukkhassa khandho pakatiyā seto hoti pattāni nīlāni pakkāni rattāni tasmiṃ pana divase sabbo nigrodho suvaṇṇavaṇṇova ahosi
mahākassapatthero  taṃ disvā ayaṃ amhākaṃ satthā bhavissati imaṃ ahaṃ uddissa pabbajitoti diṭṭhaṭṭhānato paṭṭhāya onato gantvā tīsu ṭhānesu vanditvā satthā me bhante bhagavā sāvakohamasmi satthā me bhante bhagavā sāvakohamasmīti  āha atha naṃ bhagavā āha  kassapa sace tvaṃ imaṃ nipaccakāraṃ mahāpathaviyā kareyyāsi sāpi dhāretuṃ na sakkuṇeyya tathāgatassa pana evaṃ guṇamahantataṃ jānatā tayā kato nipaccakāro mayhaṃ lomampi cāletuṃ na sakkoti nisīda kassapa dāyajjaṃ te dassāmīti athassa bhagavā tīhi ovādehi upasampadaṃ adāsi datvā ca bahuputtanigrodhamūlato nikkhamitvā theraṃ pacchāsamaṇaṃ katvā maggaṃ paṭipajji satthu sarīraṃ dvattiṃsamahāpurisalakkhaṇavicittaṃ mahākassapassa sattamahāpurisalakkhaṇapaṭimaṇḍitaṃ so kañcananāvāya pacchābaddho viya satthu padānupadikaṃ anugañchi satthā thokaṃ maggaṃ gantvā maggā okkamma aññatarasmiṃ rukkhamūle nisajjākāraṃ dassesi thero satthā nisīditukāmoti ñatvā attano paṭapilotikaṃ saṅghāṭiṃ catugguṇaṃ katvā paññapesi
satthā tattha nisīditvā hatthena cīvaraṃ parimajjanto mudukā kho tyāyaṃ kassapa paṭapilotikā saṅghāṭīti āha  so satthā me saṅghāṭiyā mudubhāvaṃ kathesi pārupitukāmo bhavissatīti ñatvā pārupatu bhante bhagavā saṅghāṭinti āha kiṃ tvaṃ pārupissasi kassapāti tumhākaṃ nivāsanaṃ labhanto pārupissāmi bhanteti kiṃ pana tvaṃ kassapa imaṃ paribhogajiṇṇaṃ paṃsukūlaṃ dhāretuṃ sakkhissasi mayā hi imassa paṃsukūlassa gahitadivase udakapariyantaṃ  katvā mahāpathavī kampi imaṃ buddhaparibhogajiṇṇacīvaraṃ  nāma na sakkā parittaguṇena dhāretuṃ paṭibalenevidaṃ paṭipattipūraṇasamatthena jātipaṃsukūlikena dhāretuṃ vaṭṭatīti vatvā therena saddhiṃ cīvaraṃ parivattesi
evaṃ cīvaraṃ parivattetvā therassa cīvaraṃ bhagavā pārupi satthu cīvaraṃ thero tasmiṃ khaṇe acetanāpi ayaṃ mahāpathavī dukkaraṃ bhante akattha attano pārutacīvaraṃ sāvakena parivattitapubbaṃ nāma nāhosi ahaṃ tumhākaṃ guṇaṃ dhāretuṃ na sakkomīti vadantī viya udakapariyantaṃ katvā kampi theropi laddhaṃ me buddhānaṃ paribhogacīvaraṃ kiṃ me idāni uttari kattabbanti unnatiṃ akatvā satthu santikeyeva terasa dhutaguṇe samādāya sattadivasamattaṃ puthujjano ahosi aṭṭhame divase saha paṭisambhidāhi arahattaṃ pāpuṇi atha naṃ satthā kassapo bhikkhave candūpamo kulāni upasaṅkamati apakasseva kāyaṃ apakassa cittaṃ niccanavako  kulesu appagabbhoti  evamādinā pasaṃsitvā aparabhāge ariyagaṇamajjhe nisinno etadaggaṃ bhikkhave mama sāvakānaṃ bhikkhūnaṃ dhutavādānaṃ yadidaṃ mahākassapoti  dhutavādānaṃ aggaṭṭhāne ṭhapesi
 evaṃ bhagavatā etadaggaṭṭhāne ṭhapito āyasmā mahākassapo mahāsāvakabhāvaṃ patto attano pubbakammaṃ saritvā somanassavasenaṃ pubbacaritāpadānaṃ pakāsento padumuttarassa bhagavatotiādimāha tattha padumuttarassāti tassa kira bhagavato mātukucchito nikkhamanakālato paṭṭhāya pādānaṃ nikkhepanasamaye akkantakkantapāde satasahassapattā padumā pathaviṃ bhinditvā uṭṭhahiṃsu tasmāssa taṃ nāmaṃ ahosi sakalasattanikāyesu ekekena satasatapuññe kate tassa puññassa sataguṇapuññānaṃ katattā bhagavatoti attho lokajeṭṭhassa tādinoti sattalokassa padhānabhūtassa iṭṭhāniṭṭhesu akampiyabhāvaṃ pattattā tādino nibbute lokanāthamhīti sattalokassa paṭisaraṇabhūte bhagavati khandhaparinibbānena parinibbute adassanaṃ gateti attho pūjaṃ kubbanti santhunoti sadevakassa lokassa sāsanato satthāti laddhanāmassa bhagavato sādhukīḷaṃ kīḷantā pūjaṃ karontīti sambandho
aggiṃcinantī janatāti janasamūhā āḷāhanatthāya aggiṃ cinantā rāsiṃ karontā āsamantato moditā santuṭṭhā pakārena moditā santuṭṭhā pūjaṃ karontīti sambandho tesusaṃvegajātesūti tesu janasamūhesu saṃvegappattesu utrāsaṃ labhantesu me mayhaṃ pīti hāso udapajjatha pātubhavīti attho
ñātimitte samānetvāti mama bandhusahāye samānetvā rāsiṃ katvā mahāvīro bhagavā parinibbuto adassanaṃ agamāsīti idaṃ vacanaṃ abraviṃ kathesinti sambandho handa pūjaṃ karomaseti handāti vossaggatthe nipāto tena kāraṇena mayaṃ sabbe samāgatā pūjaṃ karomāti attho seti nipāto
sādhūti te paṭissutvāti te mama ñātimittā sādhu iti sundaraṃ bhaddakaṃ iti paṭisuṇitvā mama vacanaṃ sampaṭichitvā me mayhaṃ bhiyyo atirekaṃ hāsaṃ pītiṃ janiṃsu uppādesunti attho
 tato  attano katapuññasañcayaṃ dassento buddhasmiṃ lokanāthamhītiādimāha satahatthaṃ uggataṃ ubbiddhaṃ diyaḍḍhahatthasataṃ vitthataṃ vimānaṃ nabhasi ākāse uggataṃ agghiyaṃ sukataṃ sundarākārena kataṃ katvā kāretvā ca puññasañcayaṃ puññarāsiṃ kāhāsiṃ akāsinti sambandho
katvāna agghiyaṃ tatthāti tasmiṃ cetiyapūjanaṭṭhāne tālapantīhi tālapāḷīhi cittitaṃ sobhitaṃ agghiyaṃ katvāna kāretvā ca sakaṃ cittaṃ attano cittaṃ pasādetvā cetiyaṃ pūjayuttamanti uttamaṃ buddhadhātunidhāpitaṃ cetiyaṃ pūjayinti sambandho
 tassa cetiyassa mahimaṃ dassento aggikkhandhovātiādimāha tattha aggikkhandhovāti ākāse jalamāno aggikkhandhova aggirāsi iva taṃ cetiyaṃ sattahi ratanehi jalati phullito vikasitapuppho sālarukkharājā iva ākāse indalaṭṭhīva indadhanu iva ca catuddisā catūsu disāsu obhāsati vijjotatīti sambandho
tatthacittaṃ pasādetvāti tasmiṃ jotamānadhātugabbhamhi cittaṃ manaṃ pasādetvā somanassaṃ katvā tena cittappasādena bahuṃ anekappakāraṃ kusalaṃ puññaṃ katvāna dhātugabbhe ca sāsane ca ettakāni puññāni mayā katānīti evaṃ puññakammaṃ saritvāna kālaṃkatvā tidasaṃ tāvatiṃsabhavanaṃ suttappabuddho viya ahaṃ upapajjiṃ jātoti sambandho
 attano uppannadevaloke laddhasampattiṃ dassento sahassayuttantiādimāha tattha hayavāhiṃ sindhavasahassayojitaṃ dibbarathaṃ  adhiṭṭhito sattahi bhūmīhi saṃ suṭṭhu uggataṃ ubbiddhaṃ uccaṃ mayhaṃ bhavanaṃ vimānaṃ ahosīti attho
 tasmiṃ vimāne sabbasovaṇṇamayā sakalasovaṇṇamayāni kūṭāgārasahassāni ahuṃ ahesunti attho sakatejena attano ānubhāvena sabbā dasa disā pabhāsayaṃ obhāsentāni jalanti vijjotantīti sambandho
 tasmiṃ mayhaṃ pātubhūtavimāne aññepi niyyūhā pamukhasālāyo santi vijjanti kiṃ bhūtā lohitaṅgamayā rattamaṇimayā tadā tepi niyyūhā catasso disā ābhāya pabhāya jotantīti sambandho
sabbedeve sakalachadevaloke deve abhibhomi abhibhavāmi kassa phalanti ce mayā katassa puññakammassa idaṃ phalanti attho
 tato manussasampattiṃ dassento saṭṭhikappasahassamhītiādimāha tattha ito kappato heṭṭhā saṭṭhisahassakappamatthake cāturanto catumahādīpavanto vijitāvī sabbaṃ paccatthikaṃ vijitavanto ahaṃ ubbiddho nāma cakkavattī rājā hutvā pathaviṃ āvasiṃ rajjaṃ kāresinti sambandho
tatheva bhaddake kappeti pañcabuddhapaṭimaṇḍitattā bhaddake nāma kappe tiṃsakkhattuṃ tiṃsajātiyā catudīpamhi issaro padhāno cakkaratanādīhi  sattahi ratanehi sampanno samaṅgībhūto sakakammābhiraddho attano kamme dasa rājadhamme abhiraddho allīno cakkavattī rājā amhī ahosinti sambandho attano cakkavattikāle anubhūtasampattiṃ dassento tatthāpi bhavanaṃ mayhantiādimāha tattha tasmiṃ cakkavattirajjamhi mayhaṃ bhavanaṃ mama pāsādaṃ indalaṭṭhīva uggataṃ ākāse ṭhitavijjotamānā vijjullatā iva uggataṃ sattabhūmikādibhedehi uccaṃ āyāmato dīghato ca uccato ca catuvīsatiyojanaṃ vitthārato dvādasayojanaṃ ahosīti sambandho sabbesaṃ janānaṃ manaṃ allīnabhāvena rammaṇaṃ nāma nagaraṃ ahosīti attho daḷhehi dvādasahatthehi vā tiṃsahatthehi vā uccehi pākāratoraṇehi sampannanti dasseti
tadaḍḍhakaṃ tato aḍḍhakaṃ aḍḍhatiyasatayojananti attho pakkhittā paṇṇavīsatīti vīsatiāpaṇapakkhittaṃ nirantaraṃ vīthiparicchedanti attho brāhmaññakulasambhūtoti brāhmaṇakule sujāto sesaṃ vuttanayattā suviññeyyamevāti


sumedhaṃbhagavantāhantiādikaṃ āyasmato anuruddhattherassa apadānaṃ ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle vibhavasampanne kuṭumbikakule nibbatti vayappatto ekadivasaṃ vihāraṃ gantvā satthu santike dhammaṃ suṇanto satthārā ekaṃ bhikkhuṃ dibbacakkhukānaṃ aggaṭṭhāne ṭhapentaṃ disvā sayampi taṃ dānaṃ patthetvā satasahassabhikkhuparivārassa bhagavato sattāhaṃ mahādānaṃ pavattetvā sattame divase bhagavato bhikkhusaṅghassa ca uttamāni vatthāni datvā paṇidhānaṃ akāsi satthāpissa anantarāyena samijjhanabhāvaṃ disvā anāgate gotamassa sammāsambuddhassa sāsane dibbacakkhukānaṃ aggo bhavissatīti byākāsi sopi tattha puññāni karonto satthari parinibbute sattayojanike kanakathūpe  bahukaṃsapātiyo dīparukkhehi dīpakapallikāhi ca dibbacakkhuñāṇassa upanissayo hotūti uḷāraṃ dīpapūjaṃ akāsi evaṃ yāvajīvaṃ puññāni katvā devamanussesu saṃsaranto kassapassa bhagavato kāle bārāṇasiyaṃ kuṭumbikagehe nibbattitvā viññutaṃ patto satthari parinibbute niṭṭhite yojanike kanakathūpe bahukaṃsapātiyo sappimaṇḍassa pūretvā majjhe ca ekekaṃ guḷapiṇḍaṃ ṭhapetvā mukhavaṭṭiyā mukhavaṭṭiṃ phusāpento cetiyaṃ parikkhipāpesi attanā gahitakaṃsapātiṃ sappimaṇḍassa pūretvā sahassavaṭṭiyo jālāpetvā sīse ṭhapetvā sabbarattiṃ cetiyaṃ anupariyāyi
evaṃ tasmimpi attabhāve yāvajīvaṃ kusalaṃ katvā devaloke nibbattitvā tattha yāvatāyukaṃ ṭhatvā tato cuto anuppanne buddhe bārāṇasiyaṃyeva duggatakule nibbatti annabhārotissa nāmaṃ ahosi so sumanaseṭṭhissa nāma gehe kammaṃ karonto jīvati ekadivasaṃ so upariṭṭhaṃ nāma paccekabuddhaṃ nirodhasamāpattito vuṭṭhāya gandhamādanapabbatato ākāsenāgantvā bārāṇasīnagaradvāre otaritvā cīvaraṃ pārupitvā nagare piṇḍāya carantaṃ disvā pasannamānaso pattaṃ gahetvā attano atthāya ṭhapitaṃ bhāgabhattaṃ patte pakkhipitvā paccekabuddhassa dātukāmo ārabhi bhariyāpissa attano bhāgabhattañca tattheva pakkhipi so taṃ netvā paccekabuddhassa hatthe ṭhapesi paccekabuddho taṃ gahetvā anumodanaṃ katvā pakkāmi taṃ divasaṃ sumanaseṭṭhissa chatte adhivatthā devatā  aho dānaṃ paramadānaṃ upariṭṭhe suppatiṭṭhitanti mahāsaddena anumodi taṃ sutvā sumanaseṭṭhi  evaṃ devatāya anumoditaṃ idameva uttamadānanti  cintetvā tattha pattiṃ yāci annabhāro pana tassa pattiṃ adāsi tena pasannacitto sumanaseṭṭhi tassa sahassaṃ datvā ito paṭṭhāya tuyhaṃ sahatthena kammakaraṇakiccaṃ natthi patirūpaṃ gehaṃ katvā niccaṃ vasāhīti āha
yasmā  nirodhasamāpattito vuṭṭhitassa paccekabuddhassa dinnapiṇḍapāto taṃ divasameva uḷāravipāko hoti tasmā sumanaseṭṭhi rañño santikaṃ gacchanto taṃ gahetvā agamāsi rājā pana taṃ ādaravasena olokesi seṭṭhi  mahārāja ayaṃ oloketabbayuttoyevāti vatvā  tadā tena katakammaṃ attanāpissa sahassadinnabhāvañca kathesi taṃ sutvā rājā tassa tussitvā sahassaṃ datvā asukasmiṃ ṭhāne gehaṃ katvā vasāhīti gehaṭṭhānamassa āṇāpesi tassa taṃ ṭhānaṃ sodhāpentassa mahantā mahantā nidhikumbhiyo uṭṭhahiṃsu so tā disvā rañño ārocesi rājā sabbaṃ dhanaṃ uddharāpetvā rāsikataṃ disvā  ettakaṃ dhanaṃ imasmiṃ nagare kassa gehe atthīti pucchi na kassaci devāti tena hi ayaṃ annabhāro imasmiṃ nagare mahādhanaseṭṭhi nāma hotūti taṃ divasameva tassa seṭṭhichattaṃ ussāpesi
so seṭṭhi hutvā yāvajīvaṃ kalyāṇakammaṃ katvā devaloke nibbatto dīgharattaṃ devamanussesu saṃsaritvā amhākaṃ bhagavato uppajjanakakāle kapilavatthunagare sukkodanasakkassa gehe paṭisandhiṃ gaṇhi tassa jātassa anuruddhoti nāmaṃ akaṃsu so mahānāmasakkassa kaniṭṭhabhātā bhagavato cūḷapitu putto paramasukhumālo mahāpuñño ahosi suvaṇṇapātiyaṃyeva cassa bhattaṃ uppajji athassa mātā ekadivasaṃ mama putto natthīti padaṃ na jānāti taṃ jānāpessāmīti cintetvā ekaṃ suvaṇṇapātiṃ tucchakaṃyeva aññāya suvaṇṇapātiyā pidahitvā tassa pesesi antarāmagge devatā taṃ dibbapūvehi pūresuṃ evaṃ mahāpuñño tiṇṇaṃ utūnaṃ anucchavikesu tīsu pāsādesu alaṅkatanāṭakitthīhi parivuto devo viya mahāsampattiṃ anubhavi
amhākampi bodhisatto tasmiṃ samaye tusitapurā cavitvā suddhodanamahārājassa aggamahesiyā kucchimhi nibbattitvā anukkamena vuddhippatto ekūnatiṃsa vassāni agāramajjhe vasitvā mahābhinikkhamanaṃ nikkhamitvā anukkamena paṭividdhasabbaññutaññāṇo bodhimaṇḍe sattasattāhaṃ vītināmetvā isipatane migadāye dhammacakkaṃ pavattetvā lokānuggahaṃ karonto rājagahaṃ gantvā veḷuvane vihāsi tadā suddhodanamahārājā  putto kira me  rājagahaṃ anuppatto gacchatha bhaṇe mama puttaṃ ānethāti sahassasahassaparivāre dasa amacce pesesi te sabbe ehibhikkhupabbajjāya pabbajiṃsu tesu udāyittherena cārikāgamanaṃ āyācito bhagavā vīsatisahassakhīṇāsavaparivuto rājagahato nikkhamitvā  kapilavatthupuraṃ gantvā ñātisamāgame anekāni pāṭihāriyāni dassetvā pāṭihāriyavicittaṃ dhammadesanaṃ kathetvā mahājanaṃ amatapānaṃ pāyetvā dutiyadivase pattacīvaramādāya nagaradvāre ṭhatvā kiṃ nu kho kulanagaraṃ āgatānaṃ sabbabuddhānaṃ āciṇṇanti āvajjamāno sapadānaṃ piṇḍāya caraṇaṃ āciṇṇanti ñatvā sapadānaṃ  piṇḍāya carati rājā putto te piṇḍāya caratīti sutvā turitaturito āgantvā antaravīthiyaṃ dhammaṃ sutvā attano nivesanaṃ pavesetvā mahantaṃ sakkārasammānaṃ akāsi bhagavā tattha kattabbaṃ ñātisaṅgahaṃ katvā rāhulakumāraṃ pabbājetvā nacirasseva kapilavatthunagarato mallaraṭṭhe cārikaṃ caramāno anupiyambavanaṃ pāpuṇi
tasmiṃ samaye suddhodanamahārājā sākiyagaṇaṃ sannipātetvā āha  sace mama putto agāraṃ ajjhāvasissa rājā abhavissa cakkavattī sattaratanasampanno khattiyagaṇaparivāro nattāpi me rāhulakumāro khattiyagaṇena saddhiṃ taṃ parivāretvā acarissa tumhepi etamatthaṃ jānātha idāni pana mama putto buddho jāto khattiyāvāssa parivārā hontu tumhe ekekakulato ekekaṃ dārakaṃ dethāti evaṃ vutte ekappahāreneva dveasītisahassakhattiyakumārā pabbajiṃsu
tasmiṃ samaye mahānāmo sakko kuṭumbasāmiko so attano kaniṭṭhaṃ anuruddhaṃ sakkaṃ upasaṅkamitvā etadavoca  etarahi tāta anuruddha abhiññātā abhiññātā sakyakumārā bhagavantaṃ pabbajitaṃ anupabbajanti amhākañca kulā natthi koci agārasmā anagāriyaṃ pabbajito tena hi tvaṃ vā pabbajāhi ahaṃ vā pabbajissāmīti taṃ sutvā anuruddho gharāvāse ruciṃ akatvā attasattamo agārasmā anagāriyaṃ pabbajito tassa pabbajjānukkamo saṅghabhedakakkhandhake  āgatoyeva evaṃ anupiyaṃ gantvā pabbajitesu pana tesu tasmiṃyeva antovasse bhaddiyatthero arahattaṃ pāpuṇi anuruddhatthero dibbacakkhuṃ nibbattesi devadatto aṭṭha samāpattiyo nibbattesi ānandatthero sotāpattiphale patiṭṭhāsi bhagutthero ca kimilatthero ca pacchā arahattaṃ pāpuṇiṃsu tesaṃ sabbesampi therānaṃ  attano attano āgataṭṭhānesu pubbapatthanābhinīhāro āvi bhavissati ayaṃ anuruddhatthero dhammasenāpatissa  santike kammaṭṭhānaṃ gahetvā cetiyaraṭṭhe pācīnavaṃsadāyaṃ gantvā samaṇadhammaṃ karonto satta mahāpurisavitakke vitakkesi aṭṭhame kilamati satthā anuruddho aṭṭhame mahāpurisavitakke kilamatīti ñatvā tassa saṅkappaṃ pūressāmīti tattha gantvā paññattavarabuddhāsane nisinno aṭṭhamaṃ mahāpurisavitakkaṃ pūretvā catupaccayasantosabhāvanārāmapaṭimaṇḍitaṃ mahāariyavaṃsapaṭipadaṃ kathetvā ākāse uppatitvā bhesakalāvanameva gato
thero tathāgate gatamatteyeva tevijjo mahākhīṇāsavo hutvā satthā mayhaṃ manaṃ jānitvā āgantvā aṭṭhamaṃ mahāpurisavitakkaṃ pūretvā adāsi so ca me manoratho matthakaṃ pattoti buddhānaṃ dhammadesanaṃ attano ca paṭivedhadhammaṃ ārabbha imā udānagāthā abhāsi 
mama  saṅkappamaññāya satthā loke anuttaro
manomayena kāyena iddhiyā upasaṅkami
yadā me ahu saṅkappo tato uttari desayi
nippapañcarato buddho nippapañcamadesayi
tassāhaṃ dhammamaññāya vihāsiṃ sāsane rato
tisso vijjā anuppattā kataṃ buddhassa sāsananti 
atha naṃ aparabhāge satthā jetavane mahāvihāre viharanto dibbacakkhukānaṃ bhikkhūnaṃ anuruddho aggoti  aggaṭṭhāne ṭhapesi
 evaṃ so bhagavato santikā dibbacakkhukānaṃ aggaṭṭhānaṃ labhitvā attano pubbakammaṃ saritvā somanassavasena pubbacaritāpadānaṃ pakāsento sumedhaṃ bhagavantāhantiādimāha tattha sundarā upaṭṭhāpanapaññā maggaphalapaññā vipassanāpaññā catupaṭisambhidādisaṅkhātā medhā yassa bhagavato so sumedho taṃ sumedhaṃ bhāgyasampannattā bhagavantaṃ lokassa jeṭṭhaṃ seṭṭhaṃ padhānabhūtaṃ saṃsārato paṭhamaṃ niggataṃ narānaṃ āsabhaṃ purecārikaṃ vūpakaṭṭhaṃ vivekabhūtaṃ gaṇasaṅgaṇikārāmato apagataṃ viharantaṃ ahaṃ addasanti sambandho
 sabbadhammānaṃ  sayameva buddhattā sambuddhaṃ upagantvāna samīpaṃ gantvāti attho añjaliṃ paggahetvānāti dasaṅgulipuṭaṃ muddhani katvāti attho sesaṃ uttānatthameva
divā rattiñca passāmīti tadā devaloke ca manussaloke ca uppannakāle  maṃsacakkhunā samantato yojanaṃ passāmīti attho
sahassalokaṃ ñāṇenāti paññācakkhunā sahassacakkavāḷaṃ passāmīti attho satthu sāsaneti idāni gotamassa bhagavato sāsane dīpadānassa dīpapūjāya idaṃ phalaṃ iminā phalena dibbacakkhuṃ anuppatto paṭiladdho uppādesinti attho


ajjhāyakomantadharotiādikaṃ āyasmato puṇṇassa mantāṇiputtattherassa apadānaṃ ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato uppattito puretarameva haṃsavatīnagare brāhmaṇamahāsālakule nibbattitvā anukkamena viññutaṃ patto aparabhāge padumuttare bhagavati uppajjitvā bodhaneyyānaṃ dhammaṃ desente heṭṭhā vuttanayena mahājanena saddhiṃ vihāraṃ gantvā parisapariyante nisīditvā dhammaṃ suṇanto satthāraṃ ekaṃ bhikkhuṃ dhammakathikānaṃ aggaṭṭhāne ṭhapentaṃ disvā mayāpi anāgate evarūpena bhavituṃ vaṭṭatīti cintetvā desanāvasāne uṭṭhitāya parisāya satthāraṃ upasaṅkamitvā nimantetvā heṭṭhā vuttanayena mahāsakkāraṃ katvā bhagavantaṃ evamāha  bhante ahaṃ iminā adhikārena na aññaṃ sampattiṃ patthemi yathā paneso bhikkhu sattamadivasamatthake tumhehi dhammakathikānaṃ aggaṭṭhāne ṭhapito evaṃ ahampi anāgate ekassa buddhassa sāsane dhammakathikānaṃ aggo bhaveyyanti patthanaṃ akāsi satthā anāgataṃ oloketvā tassa patthanāya samijjhanabhāvaṃ disvā anāgate  kappasatasahassamatthake gotamo nāma buddho uppajjissati tassa sāsane pabbajitvā tvaṃ dhammakathikānaṃ aggo bhavissasīti byākāsi
so yāvatāyukaṃ kalyāṇakammaṃ katvā tato cuto kappasatasahassaṃ puññasambhāraṃ sambharanto devamanussesu saṃsaritvā amhākaṃ bhagavato kāle kapilavatthunagarassa avidūre doṇavatthunāmake brāhmaṇagāme brāhmaṇamahāsālakule aññāsikoṇḍaññattherassa bhāgineyyo hutvā nibbatti tassa puṇṇoti nāmaṃ akaṃsu so satthari abhisambodhiṃ patvā pavattitavaradhammacakke anukkamena rājagahaṃ upanissāya viharante aññāsikoṇḍaññassa santike pabbajitvā laddhūpasampado padhānamanuyuñjanto sabbaṃ pabbajitakiccaṃ matthakaṃ pāpetvā dasabalassa santikaṃ gamissāmīti mātulattherena saddhiṃ satthu santikaṃ āgantvā kapilavatthusāmantāyeva  ohiyitvā yoniso manasikāre kammaṃ karonto nacirasseva vipassanaṃ ussukkāpetvā arahattaṃ pāpuṇi
tassa  pana puṇṇattherassa santike pabbajitā kulaputtā pañcasatā ahesuṃ thero te dasakathāvatthūhi ovadi tepi sabbe dasakathāvatthūhi ovaditā tassa ovāde ṭhatvā arahattaṃ pāpuṇitvā attano pabbajitakiccaṃ matthakappattaṃ ñatvā upajjhāyaṃ upasaṅkamitvā āhaṃsu  bhante mayaṃ pabbajitakiccassa matthakaṃ pattā dasannañca kathāvatthūnaṃ lābhino samayo dāni no dasabalaṃ passitunti thero tesaṃ vacanaṃ sutvā cintesi  mayhaṃ dasakathāvatthulābhitaṃ satthā jānāti ahaṃ dhammaṃ desento dasakathāvatthūni amuñcitvāva desemi mayi ca gacchante sabbepime bhikkhū maṃ parivāretvā gacchissanti evaṃ me gaṇena saddhiṃ gantvā ayuttaṃ dasabalaṃ passituṃ ime tāva dasabalaṃ passituṃ gacchantūti atha te evamāha  āvuso tumhe purato gantvā dasabalaṃ passatha mama vacanena tathāgatassa pāde vandatha ahampi tumhākaṃ gatamaggena āgacchissāmīti tepi therā sabbe dasabalassa jātibhūmiraṭṭhavāsino sabbe khīṇāsavā sabbe dasakathāvatthulābhino upajjhāyassa ovādaṃ acchinditvā theraṃ vanditvā anupubbena cārikaṃ carantā saṭṭhiyojanamaggaṃ  atikkamma rājagahe veḷuvanamahāvihāraṃ gantvā dasabalassa pāde vanditvā ekamantaṃ nisīdiṃsu āciṇṇaṃ kho panetaṃ buddhānaṃ bhagavantānaṃ āgantukehi bhikkhūhi saddhiṃ paṭisammoditunti bhagavā tehi saddhiṃ kacci bhikkhave khamanīyantiādinā nayena madhurapaṭisanthāraṃ katvā kuto ca tumhe bhikkhave āgatatthāti pucchitvā puna tehi jātibhūmitoti vutte ko nu kho bhikkhave jātibhūmiyaṃ jātibhūmakānaṃ bhikkhūnaṃ sabrahmacārīnaṃ evaṃ sambhāvito attanā ca appiccho appicchakathañca bhikkhūnaṃ kattāti  dasakathāvatthulābhiṃ bhikkhuṃ pucchi tepi puṇṇo nāma bhante āyasmā mantāṇiputtoti ārocayiṃsu
tesaṃ kathaṃ sutvā āyasmā sāriputto theraṃ dassanakāmo ahosi atha satthā rājagahato sāvatthiṃ agamāsi puṇṇattheropi dasabalassa tattha āgatabhāvaṃ sutvā satthāraṃ passissāmīti gantvā antogandhakuṭiyaṃyeva tathāgataṃ sampāpuṇi satthā tassa dhammaṃ desesi thero dhammaṃ sutvā dasabalaṃ vanditvā paṭisallānatthāya andhavanaṃ gantvā aññatarasmiṃ rukkhamūle divāvihāraṃ nisīdi sāriputtattheropi tassāgamanaṃ sutvā sīsānulokiko gantvā okāsaṃ sallakkhetvā tasmiṃ rukkhamūle nisinnakaṃ upasaṅkamitvā therena saddhiṃ sammoditvā taṃ visuddhikkamaṃ   pucchi sopissa pucchitapucchitaṃ byākaronto rathavinītūpamāya ativiya cittaṃ ārādhesi te aññamaññassa subhāsitaṃ samanumodiṃsu
 atha naṃ satthā aparabhāge bhikkhusaṅghassa majjhe nisinno theraṃ etadaggaṃ bhikkhave  mama sāvakānaṃ bhikkhūnaṃ dhammakathikānaṃ yadidaṃ puṇṇoti  etadagge ṭhapesi so pubbakammaṃ saritvā somanassavasena pubbacaritāpadānaṃ vibhāvento ajjhāyakotiādimāha tattha ajjhāyakoti anekabrāhmaṇānaṃ vācetā sikkhāpetā mantadharoti mantānaṃ dhāretāti attho vedasaṅkhātassa catutthavedassa sajjhāyanasavanadānānaṃ vasena dhāretāti vuttaṃ hoti tiṇṇaṃ vedānanti iruvedayajuvedasāmavedasaṅkhātānaṃ tiṇṇaṃ vedānaṃ ñāṇena dhāretabbatā vedoti laddhanāmesu tīsu vedaganthesu pāraṃ pariyosānaṃ gatoti attho  purakkhatomhi sissehīti mama niccaparivārabhūtehi sissehi parivuto ahaṃ amhi upagacchiṃ naruttamanti narānaṃ uttamaṃ bhagavantaṃ upasaṅkamiṃ samīpaṃ gatoti attho sesaṃ suviññeyyameva
abhidhammanayaññūhanti ahaṃ tadā tassa buddhassa kāle abhidhammanayakovidoti attho kathāvatthuvisuddhiyāti kathāvatthuppakaraṇe visuddhiyā cheko appicchasantuṭṭhikathādīsu dasasu kathāvatthūsu vā cheko tāya kathāvatthuvisuddhiyā sabbesaṃ yatijanānaṃ paṇḍitānaṃ viññāpetvāna bodhetvāna anāsavo nikkileso viharāmi vāsaṃ kappemi
ito pañcasate kappeti ito pañcabuddhapaṭimaṇḍitato bhaddakappato pañcasate kappe suppakāsakā suṭṭhu pākaṭā cakkaratanādi sattahi ratanehi sampannā jambudīpādicatudīpamhi issarā padhānā caturo cattāro cakkavattirājāno ahesunti attho sesaṃ vuttanayamevāti


nagarehaṃsavatiyātiādikaṃ āyasmato upālittherassa apadānaṃ ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle haṃsavatīnagare vibhavasampanne brāhmaṇakule nibbatto ekadivasaṃ satthu santike dhammakathaṃ suṇanto satthāraṃ  ekaṃ bhikkhuṃ vinayadharānaṃ aggaṭṭhāne ṭhapentaṃ disvā satthu adhikārakammaṃ katvā taṃ ṭhānantaraṃ patthesi
so yāvajīvaṃ kusalaṃ katvā devamanussesu saṃsaranto imasmiṃ buddhuppāde kappakagehe nibbatto upālītissa nāmaṃ akaṃsu so vayappatto anuruddhādīnaṃ channaṃ khattiyānaṃ piyasahāyo hutvā tathāgate anupiyambavane viharante pabbajjāya nikkhamantehi chahi khattiyehi saddhiṃ nikkhamitvā pabbaji tassa pabbajjāvidhānaṃ pāḷiyaṃ  āgatameva so pabbajitvā upasampanno  hutvā satthu santike kammaṭṭhānaṃ gahetvā mayhaṃ bhante araññavāsaṃ anujānāthāti āha bhikkhu araññe vasantassa ekameva dhuraṃ vaḍḍhissati mayhaṃ pana santike vasantassa vipassanādhurañca ganthadhurañca paripūressatīti so satthu vacanaṃ sampaṭicchitvā vipassanāya kammaṃ karonto nacirasseva arahattaṃ pāpuṇi satthāpi naṃ sayameva sakalaṃ vinayapiṭakaṃ uggaṇhāpesi so aparabhāge bhārukacchavatthuṃ ajjukavatthuṃ kumārakassapavatthunti imāni tīṇi vatthūni vinicchini satthā ekekasmiṃ vinicchaye sādhukāraṃ datvā tayo vinicchaye aṭṭhuppattiṃ katvā theraṃ vinayadharānaṃ aggaṭṭhāne ṭhapesi
 evaṃ so etadaggaṭṭhānaṃ patvā attano pubbakammaṃ saritvā somanassappatto taṃ pubbacaritāpadānaṃ pakāsento nagare haṃsavatiyātiādimāha tattha haṃsavatiyāti haṃsāvaṭṭaākārena vati pākāraparikkhepo yasmiṃ nagare taṃ nagaraṃ haṃsavatī atha vā anekasaṅkhā haṃsā taḷākapokkharaṇīsarapallalādīsu nivasantā ito cito ca vidhāvamānā vasanti etthāti haṃsavatī tassā haṃsavatiyā sujāto nāma brāhmaṇoti suṭṭhu jātoti sujāto akkhitto anupakuṭṭhoti vacanato agarahito hutvā jātoti attho asītikoṭinicayoti asītikoṭidhanarāsiko pahūtadhanadhaññavā asaṅkhyeyyadhanadhaññavā brāhmaṇo sujāto nāma ahosinti sambandho
 punapi  tasseva mahantabhāvaṃ dassento ajjhāyakotiādimāha tattha ajjhāyakoti paresaṃ vedattayādiṃ vācetā mantadharoti mantā vuccati paññā athabbanavedabyākaraṇādijānanapaññavāti attho tiṇṇaṃ vedāna pāragūti iruvedayajuvedasāmavedasaṅkhātānaṃ  tiṇṇaṃ vedānaṃ pariyosānaṃ pattoti attho lakkhaṇeti lakkhaṇasatthe buddhapaccekabuddhacakkavattiitthipurisānaṃ hatthapādādīsu dissamānalakkhaṇapakāsanakaganthe cāti attho itihāseti itiha āsa itiha āsāti porāṇakathāppakāsake ganthe sadhammeti sakadhamme brāhmaṇadhamme pāramiṃ gato pariyosānaṃ koṭiṃ gato pattoti attho
paribbājāti ye nigaṇṭhasāvakā te sabbe nānādiṭṭhikā tadā mahiyā pathavītale carantīti sambandho
 yāva  yattakaṃ kālaṃ jino nuppajjati tāva tattakaṃ kālaṃ buddhoti vacanaṃ natthīti attho
accayena ahorattanti aho ca ratti ca ahorattaṃ bahūnaṃ saṃvaccharānaṃ atikkamenāti attho sesaṃ suviññeyyameva
mantāṇiputtoti mantāṇīnāmāya kappakadhītuyā putto māsapuṇṇatāya divasapuṇṇatāya puṇṇoti laddhanāmoti attho tassa satthussa sāvako hessati bhavissatīti sambandho
evaṃ kittayi so buddhoti so padumuttaro bhagavā evaṃ iminā pakārena sunandaṃ sundarākārena somanassadāyakaṃ kittayi byākaraṇamadāsīti attho sabbaṃ janaṃ sakalajanasamūhaṃ sādhukaṃ hāsayanto somanassaṃ karonto sakaṃ balaṃ attano balaṃ dassayanto pākaṭaṃ karontoti sambandho
 tato anantaraṃ attano ānubhāvaṃ aññāpadesena dassento katañjalītiādimāha tadā tasmiṃ buddhuppādato purimakāle sunandaṃ tāpasaṃ katañjalipuṭā sabbe janā namassantīti sambandho buddhe kāraṃ karitvānāti evaṃ so sabbajanapūjitopi samāno pūjitomhīti mānaṃ akatvā  buddhasāsane adhikaṃ kiccaṃ katvā attano gatiṃ jātiṃ sodhesi parisuddhamakāsīti attho
sutvāna munino vacanti tassa sammāsambuddhassa vācaṃ gāthābandhasukhatthaṃ ākārassa rassaṃ katvā vacanti vuttaṃ anāgatamhi addhāne gotamo nāma nāmena satthā loke bhavissatīti imaṃ munino vacanaṃ sutvā yathā yena pakārena gotamaṃ bhagavantaṃ passāmi tathā tena pakārena kāraṃ adhikakiccaṃ puññasambhāraṃ kassāmi karissāmīti me mayhaṃ saṅkappo cetanāmanasikāro ahu ahosīti sambandho
evāhaṃ cintayitvānāti ahaṃ kāraṃ karissāmīti evaṃ cintetvā kiriyaṃ cintayiṃ mamāti mayā kīdisaṃ puññaṃ kattabbaṃ nu khoti kiriyaṃ kattabbakiccaṃ cintayinti attho kyāhaṃ kammaṃ ācarāmīti ahaṃ  kīdisaṃ puññakammaṃ ācarāmi pūremi nu khoti  attho puññakkhette anuttareti uttaravirahite sakalapuññassa bhājanabhūte ratanattayeti attho
ayañca pāṭhiko bhikkhūti ayaṃ bhikkhu sarabhaññavasena ganthapāṭhapaṭhanato vācanato pāṭhikoti laddhanāmo bhikkhu buddhasāsane sabbesaṃ pāṭhīnaṃ pāṭhakavācakānaṃ antare vinaye ca agganikkhitto aggo iti ṭhapito taṃ ṭhānaṃ tena bhikkhunā pattaṭṭhānantaraṃ ahaṃ patthaye patthemīti attho
 tato paraṃ attano puññakaraṇūpāyaṃ dassento idaṃ me amitaṃ bhogantiādimāha me mayhaṃ amitaṃ pamāṇavirahitaṃ bhogarāsiṃ akkhobhaṃ khobhetuṃ asakkuṇeyyaṃ sāgarūpamaṃ sāgarasadisaṃ tena bhogena tādisena dhanena buddhassa ārāmaṃ māpayeti sambandho sesaṃ uttānatthameva
 bhikkhusaṅghe nisīditvā sambuddho tena suṭṭhu māpitaṃ kāritaṃ saṅghārāmaṃ paṭiggahetvā tassārāmassānisaṃsadīpakaṃ idaṃ vacanaṃ abravi kathesīti sambandho
 kathaṃ yo soti yo saṅghārāmadāyako tāpaso sumāpitaṃ kuṭileṇamaṇḍapapāsādahammiyapākārādinā suṭṭhu sajjitaṃ saṅghārāmaṃ buddhassa pādāsi pakārena somanassasampayuttacittena  adāsi tamahaṃ kittayissāmīti taṃ tāpasaṃ ahaṃ pākaṭaṃ karissāmi uttāniṃ karissāmīti attho suṇātha mama bhāsatoti bhāsantassa mayhaṃ vacanaṃ suṇātha ohitasotā avikkhittacittā manasi karothāti attho
 tena dinnārāmassa phalaṃ dassento hatthī assā rathā pattītiādimāha taṃ suviññeyyameva
saṅghārāmassidaṃ phalanti idaṃ āyatiṃ anubhavitabbasampattisaṅkhātaṃ iṭṭhaphalaṃ saṅghārāmadānassa phalaṃ vipākanti attho
chaḷāsītisahassānīti  chasahassāni asītisahassāni samalaṅkatā suṭṭhu alaṅkatā sajjitā nāriyo itthiyo vicittavatthābharaṇāti vicittehi anekarūpehi vatthehi ābharaṇehi ca samannāgatā āmuttamaṇikuṇḍalāti olambitamuttāhāramaṇikañcitakaṇṇāti attho
 tāsaṃ itthīnaṃ rūpasobhātisayaṃ vaṇṇento āḷārapamhātiādimāha tattha āḷārāni mahantāni akkhīni maṇiguḷasadisāni yāsaṃ itthīnaṃ tā āḷārapamhā bhamarānamiva mandalocanāti attho hasulā hāsapakati līlāvilāsāti attho susaññāti sundarasaññitabbasarīrāvayavā tanumajjhimāti khuddakaudarapadesā sesaṃ uttānameva
tassadhammesu dāyādoti tassa gotamassa bhagavato dhammesu dāyādo dhammakoṭṭhāsabhāgī orasoti urasi jāto sithiladhanitādidasavidhabyañjanabuddhisampannaṃ kaṇṭhatāluoṭṭhādipañcaṭṭhāne ghaṭṭetvā desitadhammaṃ sutvā sotāpattimaggādimaggapaṭipāṭiyā sabbakilese khepetvā arahatte ṭhitabhāvena urasi jātaputtoti attho dhammanimmitoti dhammena samena adaṇḍena asatthena nimmito pākaṭo bhavissasīti attho upāli nāma nāmenāti kiñcāpi so mātu nāmena mantāṇiputtanāmo anuruddhādīhi pana saha gantvā pabbajitattā khattiyānaṃ upasamīpe allīno yutto kāyacittehi samaṅgībhūtoti upālīti nāmena satthu sāvako hessati bhavissatīti attho
vinaye pāramiṃ patvāti vinayapiṭake koṭiṃ pariyosānaṃ patvā pāpuṇitvā ṭhānāṭṭhāne ca kovidoti kāraṇākāraṇe ca dakkho chekoti attho jinasāsanaṃ dhārentoti jinena  vuttānusāsaniṃ jinassa piṭakattayaṃ vācanasavanacintanadhāraṇādivasena dhārento sallakkhentoti attho viharissatināsavoti nikkileso catūhi iriyāpathehi aparipatantaṃ attabhāvaṃ harissati pavattessatīti attho
aparimeyyupādāyāti  anekasatasahasse ādiṃ katvā patthemi tava sāsananti gotamassa bhagavato sāsane vinayadharānaṃ aggo bhaveyyanti tuyhaṃ sāsanaṃ patthemi icchāmīti attho so me atthoti so etadaggaṭṭhānantarasaṅkhāto attho me mayā anuppattoti attho sabbasaṃyojanakkhayoti sabbesaṃ saṃyojanānaṃ khayo mayā anuppattoti sambandho nibbānaṃ adhigatanti attho
 rājadaṇḍena tajjito pīḷito sūlāvuto sūle āvuto āvuṇito poso puriso sūle sātaṃ madhurasukhaṃ avindanto nānubhavanto parimuttiṃva parimocanameva icchati yathāti sambandho
mahāvīra vīrānamantare vīruttama ahaṃ bhavadaṇḍena jātidaṇḍena tajjito pīḷito kammasūlāvuto kusalākusalakammasūlasmiṃ āvuto santo saṃvijjamāno pipāsāvedanāya pipāsāturabhāvena aṭṭito abhibhūto dukkhāpito bhave sātaṃ saṃsāre madhuraṃ sukhaṃ na vindāmi na labhāmi rāgaggidosaggimohaggisaṅkhātehi narakaggikappuṭṭhānaggidukkhaggisaṅkhātehi vā tīhi aggīhi ḍayhanto parimuttiṃ parimuccanupāyaṃ gavesāmi pariyesāmi tathevāti sambandho yathā rājadaṇḍaṃ ito gato patto parimuttiṃ gavesati tathā ahaṃ bhavadaṇḍappatto parimuttiṃ gavesāmīti sambandho
 puna saṃsārato mocanaṃ upamopameyyavasena dassento yathāvisādotiādimāha tattha visena sappavisena ā samantato daṃsīyittha daṭṭho hotīti visādo sappadaṭṭhoti attho atha vā visaṃ halāhalavisaṃ adati gilatīti visādo visakhādakoti attho yo puriso visādo tena tādisena visena paripīḷito tassa visassa vighātāya vināsāya upāyanaṃ upāyabhūtaṃ agadaṃ osadhaṃ gaveseyya pariyeseyya taṃ gavesamāno visaghātakaṃ visanāsakaṃ agadaṃ osadhaṃ passeyya dakkheyya so taṃ attano diṭṭhaṃ osadhaṃ pivitvā visamhā visato parimuttiyā parimocanakāraṇā sukhī assa bhaveyya yathāti sambandho
tathevāhanti  yathā yena pakārena so naro visahato savisena sappena daṭṭho visakhādako  vā osadhaṃ pivitvā sukhī bhaveyya tatheva tena pakārena ahaṃ avijjāya mohena saṃ suṭṭhu pīḷito saddhammāgadamesahanti ahaṃ saddhammasaṅkhātaṃ osadhaṃ esaṃ pariyesantoti attho
dhammāgadaṃ gavesantoti saṃsāradukkhavisassa vināsāya dhammosadhaṃ gavesanto addakkhiṃ sakyasāsananti sakyavaṃsapabhavassa gotamassa sāsanaṃ saddakkhinti attho aggaṃ sabbosadhānaṃ tanti sabbesaṃ osadhānaṃ antare taṃ sakyasāsanasaṅkhātaṃ dhammosadhaṃ aggaṃ uttamanti attho sabbasallavinodananti rāgasallādīnaṃ sabbesaṃ sallānaṃ vinodanaṃ vūpasamakaraṃ dhammosadhaṃ dhammasaṅkhātaṃ osadhaṃ pivitvā sabbaṃ visaṃ sakalasaṃsāradukkhavisaṃ samūhaniṃ nāsesinti sambandho ajarāmaranti taṃ dukkhavisaṃ samūhanitvā ajaraṃ jarāvirahitaṃ amaraṃ maraṇavirahitaṃ sītibhāvaṃ rāgapariḷāhādivirahitattā sītalabhūtaṃ nibbānaṃ ahaṃ phassayiṃ paccakkhamakāsinti sambandho
 puna kilesatamassa upamaṃ dassento yathā bhūtaṭṭitotiādimāha tattha yathā yena pakārena bhūtaṭṭito bhūtena yakkhena aṭṭito pīḷito poso puriso bhūtaggāhena yakkhaggāhena pīḷito dukkhito bhūtasmā yakkhaggāhato parimuttiyā mocanatthāya bhūtavejjaṃ gaveseyya
 taṃ gavesamāno ca bhūtavijjāya suṭṭhu kovidaṃ chekaṃ bhūtavejjaṃ passeyya so bhūtavejjo tassa yakkhaggahitassa purisassa āvesabhūtaṃ vihane vināseyya samūlañca mūlena saha āyatiṃ anāsevakaṃ katvā vināsaye viddhaṃseyyāti sambandho
mahāvīra vīruttama tamaggāhena kilesandhakāraggāhena pīḷito ahaṃ tatheva tena pakāreneva tamato kilesandhakārato parimuttiyā mocanatthāya ñāṇālokaṃ paññāālokaṃ gavesāmīti sambandho
 atha  tadanantaraṃ kilesatamasodhanaṃ kilesandhakāranāsakaṃ sakyamuniṃ addasanti attho so sakyamuni me mayhaṃ tamaṃ andhakāraṃ kilesatimiraṃ bhūtavejjova bhūtakaṃ yakkhaggahitaṃ iva vinodesi dūrī akāsīti sambandho
 so ahaṃ evaṃ vimutto saṃsārasotaṃ saṃsārapavāhaṃ saṃ suṭṭhu chindiṃ chedesiṃ taṇhāsotaṃ taṇhāmahoghaṃ nivārayiṃ niravasesaṃ appavattiṃ akāsinti attho bhavaṃ ugghāṭayiṃ sabbanti  kāmabhavādikaṃ sabbaṃ navabhavaṃ ugghāṭayiṃ vināsesinti attho mūlato vināsento bhūtavejjo iva mūlato ugghāṭayinti sambandho
 tato nibbānapariyesanāya upamaṃ dassento yathātiādimāha tattha garuṃ bhāriyaṃ nāgaṃ gilatīti garuḷo garuṃ vā nāgaṃ lāti ādadātīti garuḷo garuḷarājā attano bhakkhaṃ sakagocaraṃ pannagaṃ pakārena parahatthaṃ na gacchatīti pannagoti laddhanāmaṃ nāgaṃ gahaṇatthāya opatati avapatati samantā samantato yojanasataṃ satayojanappamāṇaṃ mahāsaraṃ mahāsamuddaṃ attano pakkhavātehi vikkhobheti āloḷeti yathāti sambandho
so supaṇṇo vihaṅgamo vehāsagamanasīlo pannagaṃ nāmaṃ gahetvā adhosīsaṃ olambetvā viheṭhayaṃ tattha tattha vividhena heṭhanena heṭhento ādāya daḷhaṃ gahetvā yena kāmaṃ yattha gantukāmo tattha pakkamati gacchatīti sambandho
 bhante mahāvīra yathā garuḷo balī balavā pannagaṃ gahetvā pakkamati tathā eva ahaṃ asaṅkhataṃ paccayehi akataṃ nibbānaṃ gavesanto paṭipattipūraṇavasena pariyesanto dose sakaladiyaḍḍhakilesasahasse vikkhālayiṃ visesena samucchedappahānena sodhesiṃ ahanti sambandho
 yathā garuḷo pannagaṃ gahetvā bhuñjitvā viharati tathā ahaṃ dhammavaraṃ uttamadhammaṃ diṭṭho passanto etaṃ santipadaṃ nibbānapadaṃ anuttaraṃ uttaravirahitaṃ maggaphalehi ādāya gahetvā vaḷañjetvā viharāmīti sambandho
 idāni  nibbānassa dullabhabhāvaṃ dassento āsāvatī nāma latātiādimāha tattha sabbesaṃ devānaṃ āsā icchā etissaṃ latāyaṃ atthīti āsāvatī nāma latā cittalatāvane anekavicittāhi latāhi gahanībhūte vane uyyāne jātā nibbattāti attho tassā latāya vassasahassena vassasahassaccayena ekaṃ phalaṃ nibbattate ekaṃ phalaṃ gaṇhāti
taṃ devāti taṃ āsāvatiṃ lataṃ tāva dūraphalaṃ tattakaṃ cirakālaṃ atikkamitvā phalaṃ gaṇhantaṃ saṃvijjamānaṃ devā tāvatiṃsadevatā payirupāsanti bhajanti sā āsāvatī nāma latuttamā latānaṃ antare uttamalatā evaṃ devānaṃ piyā ahosīti sambandho
satasahassupādāyāti  satasahassasaṃvaccharaṃ ādiṃ katvā tāhaṃ paricare munīti monaṃ vuccati ñāṇaṃ bhante muni ñāṇavanta sabbaññu ahaṃ taṃ bhagavantaṃ paricare payirupāsāmi sāyaṃpātaṃ namassāmīti sāyanhasamayañca pubbaṇhasamayañcāti dvikkhattuṃ namassāmi paṇāmaṃ karomi yathā devā tāvatiṃsā devā viya āsāvatīlataṃ sāyaṃpātañca payirupāsantīti sambandho
avañjhā pāricariyāti yasmā buddhadassanahetu nibbānappatti ahosi tasmā buddhapāricariyā vattapaṭipattikiriyā avañjhā atucchā namassanā paṇāmakiriyā ca amoghā atucchā tathā hi dūrāgataṃ dūrato saṃsāraddhānato āgatampi santaṃ saṃvijjamānaṃ khaṇoyaṃ ayaṃ buddhuppādakkhaṇo na virādhayi nātikkami maṃ atikkamitvā na gatoti attho
 buddhadassanahetu nibbānappatto ahaṃ āyatiṃ uppajjanakabhave mama paṭisandhiṃ vicinanto upaparikkhanto na passāmīti sambandho nirūpadhi khandhūpadhikilesūpadhīhi virahito vippamutto sabbakilesehi vinābhūto upasanto kilesapariḷāhābhāvena santamānaso carāmi ahanti sambandho
 puna attano buddhadassanāya upamaṃ dassento yathāpi padumaṃ nāmātiādimāha sūriyaraṃsena sūriyaraṃsisamphassena yathā padumaṃ nāma  api pupphati vikasati mahāvīra vīruttama ahaṃ tathā eva buddharaṃsena buddhena bhagavatā desitadhammaraṃsippabhāvena pupphitoti attho
 puna buddhadassanena nibbānadassanaṃ dīpento yathā balākātiādimāha tattha balākayonimhi balākajātiyaṃ sadā sabbasmiṃ kāle pumā puriso yathā na vijjati pume avijjamāne kathaṃ balākānaṃ gabbhaggahaṇaṃ hotīti ce meghesu gajjamānesu saddaṃ karontesu meghagajjanaṃ sutvā tā balākiniyo sadā sabbakāle gabbhaṃ gaṇhanti aṇḍaṃ dhārentīti attho yāva yattakaṃ kālaṃ megho na gajjati megho saddaṃ na karoti tāva tattakaṃ kālaṃ ciraṃ cirakālena gabbhaṃ aṇḍaṃ dhārenti yadā yasmiṃ kāle megho pavassati pakārena gajjitvā vassati vuṭṭhidhāraṃ paggharati tadā tasmiṃ kāle bhārato gabbhadhāraṇato parimuccanti aṇḍaṃ pātentīti attho
 tato paraṃ upameyyasampadaṃ dassento padumuttarabuddhassātiādimāha padumuttarassa buddhassa dhammameghena vohāraparamatthadesanāsaṅkhātameghena gajjato gajjantassa desentassa dhammameghassa saddena ghosānusārena ahaṃ tadā dhammagabbhaṃ vivaṭṭūpanissayaṃ dānasīlādipuññasambhāragabbhaṃ agaṇhiṃ gahesiṃ tathāti sambandho
satasahassupādāya kappasatasahassaṃ ādiṃ katvā puññagabbhaṃ dānasīlādipuññasambhāraṃ ahaṃ dharemi pūremi yāva dhammamegho dhammadesanā na gajjati buddhena na desīyati tāva ahaṃ bhārato saṃsāragabbhabhārato nappamuccāmi na mocemi na visuṃ bhavāmīti sambandho
 bhante sakyamuni sakyavaṃsappabhava yadā yasmiṃ kāle suddhodanamahārājassa tava pitu ramme ramaṇīye kapilavatthave kapilavatthunāmake nagare tuvaṃ dhammameghena gajjati ghoseti tadā tasmiṃ kāle ahaṃ bhārato saṃsāragabbhabhārato parimucciṃ mutto ahosinti sambandho
 tato paraṃ attanā adhigate maggaphale dassento suññatantiādimāha tattha attaattaniyādīnaṃ abhāvato suññataṃ vimokkhañca rāgadosamohasabbakilesanimittānaṃ abhāvato animittaṃ vimokkhañca  taṇhāpaṇidhissa abhāvato appaṇihitaṃ vimokkhañca ariyamaggaṃ adhigañchiṃ bhāvesinti sambandho caturo ca phale sabbeti cattāri sāmaññaphalāni sabbāni sacchi akāsinti attho dhammevaṃ vijaṭayiṃ ahanti ahaṃ evaṃ sabbadhamme jaṭaṃ gahanaṃ vijaṭayiṃ viddhaṃsesinti attho

 tato paraṃ attanā adhigatavisesameva dassento aparimeyyupādāyātiādimāha tattha na parimeyyoti aparimeyyo saṃvaccharagaṇanavasena pametuṃ saṅkhātuṃ asakkuṇeyyoti attho taṃ aparimeyyaṃ kappaṃ upādāya ādiṃ katvā tava sāsanaṃ tuyhaṃ sāsanaṃ anāgate gotamassa bhagavato sāsane vinayadharānaṃ aggo bhaveyyanti evaṃ patthemi atītatthe vattamānavacanaṃ patthesinti attho so me atthoti so patthanāsaṅkhāto attho me mayā anuppatto nipphāditoti attho anuttaraṃ santipadaṃ nibbānaṃ anuppattaṃ adhigatanti sambandho
 so ahaṃ adhigatattā vinaye vinayapiṭake pāramiṃ patto pariyosānappatto yathāpi pāṭhiko isīti yathā padumuttarassa bhagavato sāsane vinayadharānaṃ aggo isi bhikkhu pāṭhiko pākaṭo  ahosi tathevāhanti attho na me samasamo atthīti vinayadhāritāya  me mayā samasamo samāno añño na atthīti attho sāsanaṃ ovādānusāsanīsaṅkhātaṃ sāsanaṃ dhāremi pūremīti attho
 punapi attano visesaṃ dassento vinaye khandhake cāpītiādimāha tattha vinayeti ubhatovibhaṅge khandhaketi mahāvaggacūḷavagge tikacchede cāti tikasaṅghādisesatikapācittiyādike ca pañcameti parivāre ca ettha etasmiṃ sakale vinayapiṭake mayhaṃ vimati dveḷhakaṃ natthi na saṃvijjati akkhareti vinayapiṭakapariyāpanne akārādike akkhare byañjaneti kakārādike byañjane vā me vimati saṃsayo natthīti sambandho
niggahepaṭikamme cāti pāpabhikkhūnaṃ niggahe ca sāpattikānaṃ bhikkhūnaṃ parivāsadānādike paṭikamme ca ṭhānāṭṭhāne ca kāraṇe ca akāraṇe ca kovido chekoti attho osāraṇe ca tajjanīyādikammassa paṭippassaddhivasena osāraṇe pavesane ca vuṭṭhāpane ca āpattito vuṭṭhāpane nirāpattikaraṇe ca chekoti sambandho sabbattha pāramiṃ gatoti sabbasmiṃ vinayakamme pariyosānaṃ patto dakkho chekoti attho
vinaye khandhake cāpīti vuttappakāre vinaye ca khandhake ca padaṃ suttapadaṃ nikkhipitvā paṭṭhapetvā ubhato viniveṭhetvāti vinayato khandhakato cāti ubhayato nibbattetvā vijaṭetvā nayaṃ āharitvā rasatoti kiccato osareyyaṃ osāraṇaṃ karomīti attho
niruttiyā ca kusaloti rukkho paṭo kumbho mālā cittantiādīsu vohāresu cheko atthānatthe ca kovidoti atthe vaḍḍhiyaṃ anatthe hāniyañca kovido dakkhoti attho anaññātaṃ mayā natthīti vinayapiṭake sakale vā piṭakattaye mayā anaññātaṃ aviditaṃ apākaṭaṃ kiñci natthīti attho ekaggo satthu sāsaneti buddhasāsane ahameva eko vinayadharānaṃ aggo seṭṭho uttamoti attho
rūpadakkhe ahaṃ ajjāti ajja etarahi kāle sakyaputtassa bhagavato sāsane pāvacane ahaṃ rūpadakkhe rūpadassane vinayavinicchayadassane sabbaṃ kaṅkhaṃ sakalaṃ saṃsayaṃ vinodemi vināsemīti sambandho chindāmi sabbasaṃsayanti ahosiṃ nu kho ahamatītamaddhānantiādikaṃ   kālattayaṃ ārabbha uppannaṃ sabbaṃ soḷasavidhaṃ kaṅkhaṃ chindāmi vūpasamemi sabbaso viddhaṃsemīti attho
padaṃ anupadañcāpīti padaṃ pubbapadañca anupadaṃ parapadañca akkharaṃ ekekamakkharañca byañjanaṃ sithiladhanitādidasavidhaṃ  byañjanavidhānañca nidāneti tena samayenātiādike nidāne ca pariyosāneti nigamane sabbattha kovidoti sabbesu chasu ṭhānesu chekoti attho
 tato  paraṃ bhagavatoyeva guṇe pakāsento yathāpi rājā balavātiādimāha tattha yathā balavā thāmabalasampanno senābalasampanno vā rājā paraṃ paresaṃ paṭirājūnaṃ senaṃ niggaṇhitvā nissesato gahetvā palāpetvā vā tape tapeyya santapeyya dukkhāpeyya vijinitvāna saṅgāmanti saṅgāmaṃ parasenāya samāgamaṃ yuddhaṃ vijinitvā visesena jinitvā jayaṃ patvā nagaraṃ tattha māpayeti tattha tasmiṃ vijitaṭṭhāne nagaraṃ pāsādahammiyādivibhūsitaṃ vasanaṭṭhānaṃ māpaye kārāpeyyāti attho
pākāraṃ parikhañcāpīti tattha māpitanagare pākāraṃ sudhādhavalaiṭṭhakāmayapākārañca kārayeti sambandho parikhañcāpi kaddamaparikhaṃ udakaparikhaṃ sukkhaparikhañca api kāraye esikaṃ dvārakoṭṭhakanti nagarasobhanatthaṃ ussāpitaesikāthambhañca mahantaṃ koṭṭhakañca catubhūmakādidvārakoṭṭhakañca kāraye aṭṭālake ca vividheti catubhūmakādibhede atiuccaaṭṭālake ca vividhe nānappakārake bahū kāraye kārāpeyyāti sambandho
siṅghāṭakaṃ caccarañcāti na kevalaṃ pākārādayo kāraye siṅghāṭakaṃ catumaggasandhiñca caccaraṃ antarāvīthiñca kārayeti sambandho suvibhattantarāpaṇanti suṭṭhu vibhattaṃ vibhāgato koṭṭhāsavantaṃ antarāpaṇaṃ anekāpaṇasahassaṃ kārāpeyyāti attho kārayeyya sabhaṃ tatthāti tasmiṃ māpitanagare sabhaṃ dhammādhikaraṇasālaṃ kāraye atthānatthavinicchayaṃ vaḍḍhiñca avaḍḍhiñca vinicchayakaraṇatthaṃ vinicchayasālaṃ kārayeti sambandho
nigghātatthaṃ amittānanti paṭirājūnaṃ paṭibāhanatthaṃ chiddāchiddañca jānitunti dosañca adosañca jānituṃ balakāyassa rakkhāyāti hatthiassarathapattisaṅkhātassa balakāyassa senāsamūhassa  ārakkhaṇatthāya so nagarasāmiko rājā senāpaccaṃ senāpatiṃ senānāyakaṃ mahāmattaṃ ṭhapeti ṭhānantare patiṭṭhapetīti attho
ārakkhatthāyabhaṇḍassāti jātarūparajatamuttāmaṇiādirājabhaṇḍassa ārakkhaṇatthāya samantato gopanatthāya me mayhaṃ bhaṇḍaṃ mā vinassīti nidhānakusalaṃ rakkhaṇe kusalaṃ chekaṃ naraṃ purisaṃ bhaṇḍarakkhaṃ bhaṇḍarakkhantaṃ so rājā bhaṇḍāgāre ṭhapetīti sambandho
mamatto hoti yo raññoti yo paṇḍito rañño mamatto māmako pakkhapāto hoti vuddhiṃ yassa ca icchatīti assa rañño vuddhiñca virūḷhiṃ yo icchati kāmeti tassa itthambhūtassa paṇḍitassa rājā adhikaraṇaṃ vinicchayādhipaccaṃ deti mittassa mittabhāvassa paṭipajjitunti sambandho
uppātesūti ukkāpātadisāḍāhādiuppātesu ca nimittesūti mūsikacchinnādīsu idaṃ nimittaṃ subhaṃ idaṃ nimittaṃ asubhanti evaṃ nimittajānanasatthesu ca lakkhaṇesu cāti itthipurisānaṃ hatthapādalakkhaṇajānanasatthesu ca kovidaṃ chekaṃ ajjhāyakaṃ anekesaṃ sissānaṃ byākaraṇavācakaṃ mantadharaṃ vedattayasaṅkhātamantadhārakaṃ paṇḍitaṃ so rājā porohicce purohitaṭṭhānantare ṭhapetīti sambandho
etehaṅgehi sampannoti etehi vuttappakārehi aṅgehi avayavehi sampanno samaṅgībhūto so rājā khattiyoti pavuccati kathīyatīti sambandho sadā rakkhanti rājānanti ete senāpaccādayo amaccā sadā sabbakālaṃ taṃ rājānaṃ rakkhanti gopenti kimiva cakkavākova dukkhitaṃ dukkhappattaṃ sakañātiṃ rakkhanto cakkavāko pakkhī ivāti attho
tatheva tvaṃ mahāvīrāti vīruttama yathā so rājā senāpaccādiaṅgasampanno nagaradvāraṃ thaketvā paṭivasati tatheva tuvaṃ hatāmitto nihatapaccatthiko khattiyo iva sadevakassa lokassa saha devehi pavattamānassa lokassa dhammarājā dhammena samena rājā dasapāramitādhammaparipūraṇena rājabhūtattā dhammarājāti pavuccati kathīyatīti sambandho
titthiye nīharitvānāti dhammarājabhāvena paṭipakkhabhūte sakalatitthiye nīharitvā nissesena haritvā nibbisevanaṃ katvā sasenakaṃ dhārañcāpi senāya saha vasavattimārampi nīharitvā  tamandhakāraṃvidhamitvāti  tamasaṅkhātaṃ mohandhakāraṃ vidhamitvā viddhaṃsetvā dhammanagaraṃ sattatiṃsabodhipakkhiyadhammasaṅkhātaṃ khandhāyatanadhātupaṭiccasamuppādabalabojjhaṅgagambhīranayasamantapaṭṭhānadhammasaṅkhātaṃ vā nagaraṃ amāpayi nimmini patiṭṭhāpesīti attho
sīlaṃ pākārakaṃ tatthāti tasmiṃ patiṭṭhāpite dhammanagare catupārisuddhisīlaṃ pākāraṃ ñāṇaṃ te dvārakoṭṭhakanti te tuyhaṃ sabbaññutaññāṇaāsayānusayañāṇaanāgataṃsañāṇaatītaṃsañāṇādikameva ñāṇaṃ dvārakoṭṭhakanti attho saddhā te esikā vīrāti bhante asithilaparakkama te tuyhaṃ dīpaṅkarapādamūlato pabhuti sabbaññutaññāṇakāraṇā saddahanasaddhā ussāpitaalaṅkāraalaṅkatathambhoti  attho dvārapālo ca saṃvaroti te tuyhaṃ chadvārikasaṃvaro rakkhāvaraṇagutti dvārapālo dvārarakkhakoti attho
satipaṭṭhānamaṭṭālanti te tuyhaṃ catusatipaṭṭhānaaṭṭālamuṇḍacchadanaṃ paññā te caccaraṃ muneti bhante mune ñāṇavanta te tuyhaṃ pāṭihāriyādianekavidhā paññā caccaraṃ maggasamodhānaṃ nagaravīthīti attho iddhipādañca siṅghāṭanti tuyhaṃ chandavīriyacittavīmaṃsasaṅkhātā cattāro iddhipādā siṅghāṭaṃ catumaggasanti dhammavīthi sumāpitanti sattatiṃsabodhipakkhiyadhammasaṅkhātāya vīthiyā suṭṭhu māpitaṃ sajjitaṃ taṃ dhammanagaranti attho
suttantaṃ abhidhammañcāti tava tuyhaṃ ettha dhammanagare suttantaṃ abhidhammaṃ vinayañca kevalaṃ sakalaṃ suttageyyādikaṃ navaṅgaṃ buddhavacanaṃ dhammasabhā dhammādhikaraṇasālāti attho
suññataṃ animittañcāti anattānupassanāvasena paṭiladdhaṃ suññatavihārañca aniccānupassanāvasena paṭiladdhaṃ animittavihārañca vihārañcappaṇihitanti dukkhānupassanāvasena paṭiladdhaṃ appaṇihitavihārañca āneñjañcāti acalaṃ aphanditaṃ catusāmaññaphalasaṅkhātaṃ āneñjavihārañca nirodho cāti sabbadukkhanirodhaṃ nibbānañca esā dhammakuṭī tavāti esā sabbanavalokuttaradhammasaṅkhātā tava tuyhaṃ dhammakuṭi vasanagehanti attho
paññāyaaggo nikkhittoti paññāvasena paññavantānaṃ aggo iti bhagavatā nikkhitto ṭhapito thero paṭibhāne ca paññāya kattabbe kicce yuttamuttapaṭibhāne vā kovido cheko nāmena sāriputtoti pākaṭo tava tuyhaṃ dhammasenāpati tayā desitassa piṭakattayadhammasamūhassa dhāraṇato pati padhāno hutvā senākiccaṃ karotīti attho
cutūpapātakusaloti  bhante muni cutūpapāte cutiyā upapattiyā ca kusalo cheko iddhiyā pāramiṃ gatoti ekopi hutvā bahudhā hoti bahudhāpi hutvā eko hotītiādinā  vuttāya iddhippabhedāya pāramiṃ pariyosānaṃ gato patto nāmena kolito nāma moggallānatthero porohicco tava tuyhaṃ purohitoti sambandho
porāṇakavaṃsadharoti bhante mune ñāṇavantaṃ porāṇassa vaṃsassa dhārako paramparajānanako vā uggatejo pākaṭatejo durāsado āsādetuṃ ghaṭṭetuṃ dukkho asakkuṇeyyoti attho dhutavādiguṇenaggoti tecīvarikaṅgādīni terasa dhutaṅgāni vadati ovadatīti dhutavādīguṇena dhutaṅgaguṇena aggo seṭṭho mahākassapatthero tava tuyhaṃ akkhadasso vohārakaraṇe padhānoti attho
bahussuto dhammadharoti bhante mune bahūnaṃ caturāsītidhammakkhandhasahassānaṃ sutattā bhagavatā bhikkhusaṅghato ca uggahitattā bahussuto anekesaṃ chasatasahassasaṅkhyānaṃ āgamadhammānaṃ satipaṭṭhānādīnañca paramatthadhammānaṃ dhāraṇato dhammadharo ānando sabbapāṭhī ca sāsaneti buddhasāsane sabbesaṃ pāṭhīnaṃ paṭhantānaṃ sajjhāyantānaṃ bhikkhūnaṃ aggo seṭṭhoti sabbapāṭhī nāmena ānando nāma thero dhammārakkho tavāti tava tuyhaṃ dhammassa piṭakattayadhammabhaṇḍassa ārakkho rakkhako pālako dhammabhaṇḍāgārikoti attho
etesabbe atikkammāti bhagavā bhagyavā sammāsambuddho ete sāriputtādayo mahānubhāvepi there atikkamma vajjetvā mamaṃyeva pamesi pamāṇaṃ akāsi manasi akāsīti attho vinicchayaṃ me pādāsīti vinayaññūhi paṇḍitehi desitaṃ pakāsitaṃ vinaye vinicchayaṃ dosavicāraṇaṃ me mayhaṃ bhagavā pādāsi pakārena adāsi mayhameva bhāraṃ akāsīti sambandho
yo koci vinaye pañhanti yo koci bhikkhu buddhasāvako vinayanissitaṃ pañhaṃ maṃ pucchati tattha tasmiṃ pucchitapañhe me mayhaṃ cintanā vimati kaṅkhā natthi tañhevatthaṃ taṃ eva pucchitaṃ atthaṃ ahaṃ kathemīti sambandho
yāvatā buddhakhettamhīti yāvatā yattake ṭhāne buddhassa āṇākhette taṃ mahāmuniṃ  sammāsambuddhaṃ ṭhapetvā vinaye vinayapiṭake vinayavinicchayakaraṇe vā mādiso mayā sadiso natthi ahameva aggo bhiyyo mamādhiko kuto bhavissatīti sambandho
bhikkhusaṅghe nisīditvā bhikkhusaṅghamajjhe nisinno gotamo bhagavā evaṃ gajjati sīhanādaṃ karoti kathaṃ vinaye ubhatovibhaṅge khandhakesu mahāvaggacūḷavaggesu casaddena parivāre upālissa upālinā samo sadiso natthīti evaṃ gajjati
yāvatāti yattakaṃ buddhabhaṇitaṃ buddhena desitaṃ navaṅgaṃ suttageyyādisatthusāsanaṃ satthunā pakāsitaṃ sabbaṃ vinayogadhaṃ taṃ vinaye antopaviṭṭhaṃ vinayamūlakaṃ iccevaṃ passino passantassa
mama kammaṃ saritvānāti gotamo sakyapuṅgavo sakyavaṃsappadhāno mama kammaṃ mayhaṃ pubbapatthanākammaṃ atītaṃsañāṇena saritvāna paccakkhato ñatvā bhikkhusaṅghamajjhe  gato etadaggaṃ bhikkhave mama sāvakānaṃ bhikkhūnaṃ vinayadharānaṃ yadidaṃ upālīti  maṃ etadagge ṭhāne ṭhapesīti sambandho
satasahassupādāyāti satasahassakappe ādiṃ katvā yaṃ imaṃ ṭhānaṃ apatthayiṃ patthesiṃ so me attho mayā anuppatto adhigato paṭiladdho vinaye pāramiṃ gato koṭiṃ pattoti attho
sakyānaṃ sakyavaṃsarājūnaṃ nandijanano somanassakārako ahaṃ pure pubbe kappako āsiṃ ahosiṃ taṃ jātiṃ taṃ kulaṃ taṃ yoniṃ vijahitvā visesena jahitvā chaḍḍetvā mahesino sammāsambuddhassa putto jāto sakyaputtoti saṅkhyaṃ gato sāsanadhāraṇatoti attho
 tato paraṃ attano dāsakule nibbattanāpadānaṃ dassento ito dutiyake kappetiādimāha tattha ito bhaddakappato heṭṭhā dutiye kappe nāmena añjaso nāma khattiyo eko rājā anantatejo saṅkhyātikkantatejo amitayaso pamāṇātikkantaparivāro mahaddhano anekakoṭisatasahassadhanavā bhūmipālo pathavīpālako rakkhako ahosīti sambandho
tassa raññoti tassa tādisassa rājino putto ahaṃ candano nāma khattiyo khattiyakumāro ahosinti sambandho so ahaṃ jātimadena ca yasamadena ca bhogamadena ca upatthaddho thambhito unnatoti attho
nāgasatasahassānīti  satasahassahatthino mātaṅgā mātaṅgakule jātā tidhā pabhinnā akkhikaṇṇakosasaṅkhātehi tīhi ṭhānehi pabhinnā madagaḷitā sabbālaṅkārabhūsitā sabbehi hatthālaṅkārehi alaṅkatā sadā sabbakālaṃ maṃ parivārentīti sambandho
sabalehi paretohanti tadā tasmiṃ kāle ahaṃ sabalehi attano senābalehi pareto parivārito uyyānaṃ gantukāmako icchanto sirikaṃ nāma nāgaṃ hatthiṃ āruyha abhiruhitvā nagarato nikkhaminti sambandho
caraṇena ca sampannoti sīlasaṃvarādipannarasacaraṇadhammena samannāgato guttadvāro pihitacakkhādichadvāro susaṃvuto suṭṭhu rakkhitakāyacitto devalo nāma sambuddho paccekasambuddho mama mayhaṃ purato sammukhe āgacchi pāpuṇīti attho
pesetvāsirikaṃ nāganti taṃ āgataṃ paccekabuddhaṃ disvā ahaṃ sirikaṃ nāma nāgaṃ abhimukhaṃ pesetvā buddhaṃ āsādayiṃ ghaṭṭesiṃ padussesinti attho tato sañjātakopo soti tato tasmā mayā atīva pīḷetvā pesitattā so hatthināgo mayi sañjātakopo padaṃ attano pādaṃ nuddharate na uddharati niccalova hotīti attho
nāgaṃ duṭṭhamanaṃ disvāti duṭṭhamanaṃ kuddhacittaṃ nādaṃ disvā ahaṃ buddhe paccekabuddhe kopaṃ akāsiṃ dosaṃ uppādesinti attho vihesayitvā sambuddhanti devalaṃ paccekasambuddhaṃ vihesayitvā viheṭhetvā ahaṃ uyyānaṃ agamāsinti sambandho
sātaṃ tattha na vindāmīti tasmiṃ āsādane sātaṃ na vindāmi āsādananimittaṃ madhuraṃ sukhaṃ na labhāmīti attho siro pajjalito yathāti siro mama sīsaṃ pajjalito yathā pajjalamānaṃ viya hotīti attho pariḷāhena ḍayhāmīti paccekabuddhe kopassa katattā pacchānutāpapariḷāhena ḍayhāmi uṇhacitto homīti attho
sasāgarantāti teneva pāpakammabalena sasāgarantā sāgarapariyosānā sakalamahāpathavī me mayhaṃ ādittā viya jalitā viya hoti khāyatīti attho pitu santikupāgammāti evaṃ bhaye uppanne ahaṃ attano pitu rañño santikaṃ upāgamma upagantvā idaṃ vacanaṃ abraviṃ kathesinti attho
āsīvisaṃvakupitanti āsīvisaṃ sabbaṃ kupitaṃ kuddhaṃ iva jalamānaṃ aggikkhandhaṃ iva mattaṃ tidhā pabhinnaṃ dantiṃ dantavantaṃ kuñjaraṃ uttamaṃ hatthiṃ iva ca āgataṃ yaṃ paccekabuddhaṃ sayambhuṃ sayameva buddhabhūtaṃ ahaṃ āsādayiṃ ghaṭṭesinti sambandho
āsādito mayā buddhoti so paccekabuddho mayā āsādito ghaṭṭito ghoro aññehi ghaṭṭetuṃ asakkuṇeyyattā ghoro uggatapo pākaṭatapo jino pañca māre jitavā evaṃguṇasampanno  paccekabuddho mayā ghaṭṭitoti attho purā sabbe vinassāmāti tasmiṃ paccekabuddhe kataanādarena sabbe mayaṃ vinassāma vividhenākārena nassāma bhasmā viya bhavāmāti attho khamāpessāma taṃ muninti taṃ paccekabuddhaṃ muniṃ yāva na vinassāma tāva khamāpessāmāti sambandho
no ce taṃ nijjhāpessāmāti attadantaṃ damitacittaṃ samāhitaṃ ekaggacittaṃ taṃ paccekabuddhaṃ no ce nijjhāpessāma khamāpessāma orena sattadivasā sattadivasato orabhāge sattadivase anatikkamitvā sampuṇṇaṃ raṭṭhaṃ me sabbaṃ vidhamissati vinassissati
sumekhalo kosiyo cāti ete sumekhalādayo cattāro rājāno isayo āsādayitvā ghaṭṭetvā anādaraṃ katvā saraṭṭhakā saha raṭṭhajanapadavāsīhi duggatā vināsaṃ gatāti attho
yadākuppanti isayoti yadā yasmiṃ kāle saññatā kāyasaññamādīhi saññatā santā brahmacārino uttamacārino seṭṭhacārino isayo kuppanti domanassā bhavanti tadā sasāgaraṃ sapabbataṃ sadevakaṃ lokaṃ vināsentīti sambandho
tiyojanasahassamhīti tesaṃ isīnaṃ ānubhāvaṃ ñatvā te khamāpetuṃ accayaṃ aparādhaṃ desanatthāya pakāsanatthāya tiyojanasahassappamāṇe padese purise sannipātayinti sambandho sayambhuṃ upasaṅkaminti sayambhuṃ paccekabuddhaṃ upasaṅkamiṃ samīpaṃ agamāsinti attho
allavatthāti mayā saddhiṃ rāsibhūtā sabbe janā allavatthā udakena tintavatthauttarāsaṅgā allasirā tintakesā pañjalīkatā muddhani kataañjalipuṭā buddhassa paccekamunino pāde pādasamīpe nipatitvā nipajjitvā idaṃ vacanamabravunti khamassu tvaṃ mahāvīrātiādikaṃ vacanaṃ abravuṃ kathesunti attho
mahāvīra vīruttama bhante paccekabuddha mayā tumhesu aññāṇena kataṃ aparādhaṃ khamassu tvaṃ vinodehi mā manasi karohīti attho  jano janasamūho taṃ bhagavantaṃ abhi visesena yācati pariḷāhaṃ dosamohehi katacittadukkhapariḷāhaṃ amhākaṃ vinodehi tanuṃ karohi no amhākaṃ raṭṭhaṃ sakalaraṭṭhajanapadavāsino mā vināsaya mā vināsehīti attho
sadevamānusā sabbeti sabbe mānusā sadevā sadānavā pahārādādīhi asurehi saha sarakkhasā ayomayena kūṭena mahāmuggarena sadā sabbakālaṃ me siraṃ mayhaṃ matthakaṃ bhindeyyuṃ padāleyyuṃ
 tato paraṃ buddhānaṃ khamitabhāvañca kopābhāvañca pakāsento dake aggi na saṇṭhātītiādimāha tattha yathā udake aggi na saṇṭhāti na patiṭṭhāti yathā bījaṃ sele silāmaye pabbate na viruhati yathā agade osadhe kimi pāṇako na saṇṭhāti tathā kopo cittappakopo dummanatā buddhe paṭividdhasacce paccekabuddhe na jāyati na uppajjatīti attho
 punapi buddhānaṃ ānubhāvaṃ pakāsento yathā ca bhūmītiādimāha tattha yathā ca bhūmi pathavī acalā niccalā tathā buddho acaloti attho yathā sāgaro mahāsamuddo appameyyo pametuṃ pamāṇaṃ gahetuṃ asakkuṇeyyo tathā buddho appameyyoti attho yathā ākāso aphuṭṭhākāso anantako pariyosānarahito evaṃ tathā buddho akkhobhiyo khobhetuṃ āloḷetuṃ asakkuṇeyyoti attho
 tato paraṃ paccekabuddhassa khamanavacanaṃ dassento sadākhantā mahāvīrātiādimāha tattha mahāvīrā uttamavīriyavantā buddhā tapassino pāpānaṃ tapanato tapoti laddhanāmena vīriyena samannāgatā khantā ca khantiyā ca sampannā khamitā ca paresaṃ aparādhaṃ khamitā sahitā sadā sabbakālaṃ bhavantīti sambandho khantānaṃ khamitānañcāti tesaṃ buddhānaṃ khantānaṃ khantiyā yuttānaṃ khamitānaṃ parāparādhakhamitānaṃ sahitānañca gamanaṃ chandādīhi agatigamanaṃ na vijjatīti attho
 iti  idaṃ vacanaṃ vatvā sambuddho paccekasambuddho pariḷāhaṃ sattānaṃ uppannadāhaṃ vinodayaṃ vinodayanto mahājanassa purato sannipatitassa sarājakassa mahato janakāyassa sammukhato tadā tasmiṃ kāle nabhaṃ ākāsaṃ abbhuggami uggañchīti attho
tena kammenahaṃ dhīrāti dhīra dhitisampanna ahaṃ tena kammena paccekabuddhe katena anādarakammena imasmiṃ pacchimattabhave hīnattaṃ lāmakabhāvaṃ rājūnaṃ kappakakammakaraṇajātiṃ ajjhupāgato sampattoti attho samatikkamma taṃ jātinti taṃ parāyattajātiṃ saṃ suṭṭhu atikkamma atikkamitvā pāvisiṃ abhayaṃ puranti bhayarahitaṃ nibbānapuraṃ nibbānamahānagaraṃ pāvisiṃ paviṭṭho āsinti attho
tadāpi maṃ mahāvīrāti vīruttama tadāpi tasmiṃ paccekabuddhassa āsādanasamaye api sayambhū paccekabuddho pariḷāhaṃ āsādanahetu uppannaṃ kāyacittadarathaṃ vinodesi dūrīakāsi ḍayhamānaṃ tato eva pacchānutāpena kukkuccena ḍayhamānaṃ santapantaṃ maṃ susaṇṭhitaṃ dosaṃ dosato dassane suṭṭhu saṇṭhitaṃ disvā khamāpayi taṃ aparādhaṃ adhivāsesīti sambandho
ajjāpi maṃ mahāvīrāti vīruttama ajjāpi tuyhaṃ samāgamakāle api tihaggībhi rāgaggidosaggimohaggisaṅkhātehi vā nirayaggipetaggisaṃsāraggisaṅkhātehi vā tīhi aggīhi ḍayhamānaṃ dukkhamanubhavantaṃ maṃ bhagavā sītibhāvaṃ domanassavināsena santakāyacittasaṅkhātaṃ sītibhāvaṃ nibbānameva vā apāpayi sampāpesi tayo aggī vuttappakāre te tayo aggī nibbāpesi vūpasamesīti sambandho
 evaṃ attano hīnāpadānaṃ bhagavato dassetvā idāni aññepi tassa savane niyojetvā ovadanto yesaṃ sotāvadhānatthītiādimāha tattha yesaṃ tumhākaṃ sotāvadhānaṃ sotassa avadhānaṃ ṭhapanaṃ atthi vijjati te tumhe bhāsato sāsantassa mama vacanaṃ suṇātha manasi karotha atthaṃ tumhaṃ pavakkhāmīti yathā yena pakārena mama mayā diṭṭhaṃ padaṃ nibbānaṃ tathā tena pakārena nibbānasaṅkhātaṃ paramatthaṃ tumhākaṃ pavakkhāmīti sambandho
 taṃ  dassento sayambhuṃ taṃ vimānetvātiādimāha tattha sayambhuṃ sayameva bhūtaṃ ariyāya jātiyā jātaṃ santacittaṃ samāhitaṃ paccekabuddhaṃ vimānetvā anādaraṃ katvā tena kammena katenākusalena ajja imasmiṃ vattamānakāle ahaṃ nīcayoniyaṃ parāyattajātiyaṃ kappakajātiyaṃ jāto nibbatto amhi bhavāmi
mā vo khaṇaṃ virādhethāti buddhuppādakkhaṇaṃ vo tumhe mā virādhetha gaḷitaṃ mā karotha hi saccaṃ khaṇātītā buddhuppādakkhaṇaṃ atītā atikkantā sattā socare socanti mayaṃ alakkhikā dummedhā bhavāmāti evaṃ socantīti attho sadatthe attano atthe vuḍḍhiyaṃ vāyameyyātha vīriyaṃ karotha vo tumhehi khaṇo buddhuppādakkhaṇo samayo paṭipādito nipphādito pattoti attho
 tato paraṃ saṃsāragatānaṃ ādīnavaṃ upamāupameyyavasena dassento ekaccānañca vamanantiādimāha ekaccānaṃ kesañci puggalānaṃ vamanaṃ uddhaṃ uggiraṇaṃ ekaccānaṃ virecanaṃ adhopaggharaṇaṃ eke ekaccānaṃ halāhalaṃ visaṃ mucchākaraṇavisaṃ ekaccānaṃ puggalānaṃ osadhaṃ rakkhanupāyaṃ bhagavā evaṃ paṭipāṭiyā akkhāsīti sambandho
vamanaṃ paṭipannānanti paṭipannānaṃ maggasamaṅgīnaṃ vamanaṃ saṃsārachaḍḍanaṃ saṃsāramocanaṃ bhagavā akkhāsīti sambandho phalaṭṭhānaṃ phale ṭhitānaṃ virecanaṃ saṃsārapaggharaṇaṃ akkhāsi phalalābhīnaṃ phalaṃ labhitvā ṭhitānaṃ nibbānaosadhaṃ akkhāsi gavesīnaṃ manussadevanibbānasampattiṃ gavesīnaṃ pariyesantānaṃ puññakhettabhūtaṃ saṅghaṃ akkhāsīti sambandho
sāsanena viruddhānanti sāsanassa paṭipakkhānaṃ halāhalaṃ kutūhalaṃ pāpaṃ akusalaṃ akkhāsīti sambandho yathā āsīvisoti assaddhānaṃ katapāpānaṃ puggalānaṃ saṃsāre dukkhāvahanato āsīvisasadisaṃ yathā āsīviso diṭṭhamattena bhasmakaraṇato diṭṭhaviso sappo attanā daṭṭhaṃ naraṃ jhāpeti ḍayhati dukkhāpeti taṃ naraṃ taṃ assaddhaṃ katapāpaṃ naraṃ halāhalavisaṃ evaṃ jhāpeti catūsu apāyesu ḍayhati sosesīti sambandho
sakiṃpītaṃ halāhalanti visaṃ halāhalaṃ pītaṃ sakiṃ ekavāraṃ  jīvitaṃ uparundhati nāseti sāsanena sāsanamhi virajjhitvā aparādhaṃ katvā puggalo kappakoṭimhi koṭisaṅkhye kappepi ḍayhati nijjhāyatīti attho
 evaṃ assaddhānaṃ puggalānaṃ phalavipākaṃ dassetvā idāni buddhānaṃ ānubhāvaṃ dassento khantiyātiādimāha tattha yo buddho vamanādīni akkhāsi so buddho khantiyā khamanena ca avihiṃsāya sattānaṃ avihiṃsanena ca mettacittavatāya ca mettacittavantabhāvena ca sadevakaṃ saha devehi vattamānaṃ lokaṃ tāreti atikkamāpeti nibbāpeti tasmā kāraṇā buddhā vo tumhehi avirādhiyā virujjhituṃ na sakkuṇeyyā buddhasāsane paṭipajjeyyāthāti attho
 lābhe ca alābhe ca na sajjanti na bhajanti na lagganti sammānane ādarakaraṇe ca vimānane anādarakaraṇe ca acalā pathavīsadisā buddhā bhavanti tasmā kāraṇā te buddhā tumhehi na virodhiyā na virodhetabbā virujjhituṃ asakkuṇeyyāti attho
 buddhānaṃ majjhattataṃ dassento devadattetiādimāha tattha vadhakāvadhakesu sabbesu sattesu samako samamānaso muni buddhamunīti attho
etesaṃ paṭigho natthīti etesaṃ buddhānaṃ paṭigho caṇḍikkaṃ dosacittataṃ natthi na saṃvijjati rāgomesaṃ na vijjatīti imesaṃ buddhānaṃ rāgopi rajjanaṃ allīyanaṃ na vijjati na upalabbhati tasmā kāraṇā vadhakassa ca orasassa cāti sabbesaṃ samako samacitto buddho hotīti sambandho
 punapi buddhānaṃyeva ānubhāvaṃ dassento panthe disvāna kāsāvantiādimāha tattha mīḷhamakkhitaṃ gūthasammissaṃ kāsāvaṃ kasāvena rajitaṃ cīvaraṃ isiddhajaṃ ariyānaṃ dhajaṃ parikkhāraṃ panthe magge chaḍḍitaṃ disvāna passitvā añjaliṃ katvā dasaṅgulisamodhānaṃ añjalipuṭaṃ sirasi katvā sirasā sirena vanditabbaṃ isiddhajaṃ arahattaddhajaṃ buddhapaccekabuddhasāvakadīpakaṃ cīvaraṃ namassitabbaṃ mānetabbaṃ pūjetabbanti attho
abbhatītāti abhi atthaṅgatā nibbutā ye ca buddhā vattamānā idāni jātā ca ye buddhā anāgatā ajātā abhūtā anibbattā apātubhūtā ca ye buddhā dhajenānena sujjhantīti anena isiddhajena cīvarena ete buddhā sujjhanti visuddhā bhavanti sobhanti tasmā tena kāraṇena ete buddhā namassiyā namassitabbā vanditabbāti attho etaṃ namassiyantipi pāṭho tassa etaṃ isiddhajaṃ namassitabbanti attho
 tato  paraṃ attano guṇaṃ dassento satthukappantiādimāha tattha satthukappaṃ buddhasadisaṃ suvinayaṃ sundaravinayaṃ sundarākārena dvārattayadamanaṃ hadayena cittena ahaṃ dhāremi savanadhāraṇādinā paccavekkhāmīti attho vinayaṃ vinayapiṭakaṃ namassamāno vandamāno vinaye ādaraṃ kurumāno viharissāmi sabbadā sabbasmiṃ kāle vāsaṃ kappemīti attho
vinayo āsayo mayhanti vinayapiṭakaṃ mayhaṃ okāsabhūtaṃ savanadhāraṇamanasikaraṇauggahaparipucchāpavattanavasena okāsabhūtaṃ gehabhūtanti attho vinayo ṭhānacaṅkamanti vinayo mayhaṃ savanādikiccakaraṇena ṭhitaṭṭhānañca caṅkamanaṭṭhānañca kappemi vinaye vāsanti vinayapiṭake vinayatantiyā savanadhāraṇapavattanavasena vāsaṃ sayanaṃ kappemi karomi vinayo mama gocaroti vinayapiṭakaṃ mayhaṃ gocaro āhāro bhojanaṃ niccaṃ dhāraṇamanasikaraṇavasenāti attho
vinaye pāramippattoti sakale vinayapiṭake pāramiṃ pariyosānaṃ patto samathe cāpi kovidoti pārājikādisattāpattikkhandhānaṃ samathe vūpasame ca vuṭṭhāne ca kovido cheko adhikaraṇasamathe vā 
vivādaṃ anuvādañca āpattādhikaraṇaṃ tathā
kiccādhikaraṇañceva caturādhikaraṇā matāti 
vuttādhikaraṇesu ca 
sammukhā  sativinayo amūḷhapaṭiññākaraṇaṃ
yebhuyya tassapāpiyya tiṇavatthārako tathāti 
evaṃ vuttesu ca sattasu adhikaraṇasamathesu atikovido chekoti attho upāli taṃ mahāvīrāti bhante mahāvīra catūsu asaṅkhyeyyesu kappasatasahassesu sabbaññutaññāṇādhigamāya vīriyavanta satthuno devamanussānaṃ anusāsakassa taṃ tava pāde pādayuge upāli bhikkhu vandati paṇāmaṃ karotīti attho
 so ahaṃ pabbajitvā sambuddhaṃ namassamāno paṇāmaṃ kurumāno dhammassa ca tena bhagavatā desitassa navalokuttaradhammassa sudhammataṃ sundaradhammabhāvaṃ jānitvā dhammañca namassamāno gāmato gāmaṃ purato punaṃ nagarato nagaraṃ vicarissāmīti sambandho
kilesājhāpitā mayhanti mayā paṭividdhaarahattamaggañāṇena mayhaṃ cittasantānagatā sabbe diyaḍḍhasahassasaṅkhā kilesā  jhāpitā sositā visositā viddhaṃsitā bhavā sabbe samūhatāti kāmabhavādayo sabbe nava bhavā mayā samūhatā saṃ suṭṭhu ūhatā khepitā viddhaṃsitā sabbāsavā parikkhīṇāti kāmāsavo bhavāsavo diṭṭhāsavo avijjāsavoti sabbe cattāro āsavā parikkhīṇā parisamantato khayaṃ pāpitā idāni imasmiṃ arahattappattakāle punabbhavo punuppattisaṅkhāto bhavo bhavanaṃ jāti natthīti attho
 uttari somanassavasena udānaṃ udānento svāgatantiādimāha tattha buddhaseṭṭhassa uttamabuddhassa santike samīpe ekanagare vā mama āgamanaṃ svāgataṃ suṭṭhu āgamanaṃ sundarāgamanaṃ vata ekantena āsi ahosīti sambandho tisso vijjāti pubbenivāsadibbacakkhuāsavakkhayavijjā anuppattā sampattā paccakkhaṃ katāti attho kataṃ buddhassa sāsananti buddhena bhagavatā desitaṃ anusiṭṭhi sāsanaṃ kataṃ nipphāditaṃ vattapaṭipattiṃ pūretvā kammaṭṭhānaṃ manasi karitvā arahattamaggañāṇādhigamena sampāditanti attho
paṭisambhidā catassoti atthapaṭisambhidādayo catasso paññāyo sacchikatā paccakkhaṃ katā vimokkhāpi ca aṭṭhimeti cattāri  maggañāṇāni cattāri phalañāṇānīti ime aṭṭha vimokkhā saṃsārato muccanūpāyā sacchikatāti sambandho chaḷabhiññā sacchikatāti 
iddhividhaṃ dibbasotaṃ cetopariyañāṇakaṃ
pubbenivāsañāṇañca dibbacakkhāsavakkhayanti 
imā cha abhiññā sacchikatā paccakkhaṃ katā imesaṃ ñāṇānaṃ sacchikaraṇena buddhassa sāsanaṃ katanti attho
itthanti iminā heṭṭhā vuttappakārena sudanti padapūraṇamatte nipāto āyasmā upāli theroti thirasīlādiguṇayutto sāvako imā pubbacaritāpadānadīpikā gāthāyo abhāsittha kathayitthāti attho


padumuttarasambuddhantiādikaṃ  āyasmato aññāsikoṇḍaññattherassa apadānaṃ ayaṃ kira purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle haṃsavatīnagare gahapatimahāsālakule nibbattitvā viññutaṃ patvā ekadivasaṃ satthu santike dhammaṃ suṇanto satthāraṃ ekaṃ bhikkhuṃ attano sāsane paṭhamaṃ  paṭividdhadhammarattaññūnaṃ aggaṭṭhāne ṭhapentaṃ disvā sayampi taṃ ṭhānantaraṃ patthento satasahassabhikkhuparivārassa bhagavato sattāhaṃ mahādānaṃ pavattetvā paṇidhānaṃ akāsi satthāpissa anantarāyataṃ disvā bhāviniṃ sampattiṃ byākāsi so yāvajīvaṃ puññāni karonto satthari parinibbute cetiye patiṭṭhāpiyamāne antocetiye ratanagharaṃ kārāpesi cetiyaṃ parivāretvā sahassaratanagghikāni ca kāresi
so evaṃ puññāni katvā tato cavitvā devamanussesu saṃsaranto vipassissa bhagavato kāle mahākālo nāma kuṭumbiko hutvā aṭṭhakarīsamatte khette sāligabbhaṃ phāletvā gahitasālitaṇḍulehi asambhinnakhīrapāyāsaṃ sampādetvā tattha madhusappisakkarādayo pakkhipitvā buddhappamukhassa saṅghassa adāsi sāligabbhaṃ phāletvā gahitagahitaṭṭhānaṃ  puna pūrati puthukakāle puthukaggaṃ nāma adāsi lāyane lāyanaggaṃ veṇikaraṇe veṇaggaṃ kalāpādikaraṇe kalāpaggaṃ khalaggaṃ bhaṇḍaggaṃ minaggaṃ koṭṭhagganti evaṃ ekasasse nava vāre aggadānaṃ adāsi tampi sassaṃ atirekataraṃ sampannaṃ ahosi
evaṃ yāvajīvaṃ puññāni katvā tato cuto devaloke nibbattitvā devesu ca manussesu ca saṃsaranto amhākaṃ bhagavato uppattito puretarameva kapilavatthunagarassa avidūre doṇavatthunāmake brāhmaṇagāme brāhmaṇamahāsālakule nibbatti tassa koṇḍaññoti gottato āgataṃ nāmaṃ ahosi so vayappatto tayo vede uggahetvā lakkhaṇamantesu ca pāraṃ agamāsi tena samayena amhākaṃ bodhisatto tusitapurato cavitvā kapilavatthupure suddhodanamahārājassa gehe nibbatti tassa nāmaggahaṇadivase aṭṭhuttarasatesu brāhmaṇesu upanītesu ye aṭṭha brāhmaṇā lakkhaṇapariggahaṇatthaṃ mahātalaṃ upanītā so tesu sabbanavako hutvā mahāpurisassa lakkhaṇanipphattiṃ disvā ekaṃsena ayaṃ buddho bhavissatīti niṭṭhaṃ gantvā mahāsattassa abhinikkhamanaṃ udikkhanto vicarati
bodhisattopi  kho mahatā parivārena vaḍḍhamāno anukkamena vuddhippatto ñāṇaparipākaṃ gantvā ekūnatiṃsatime vasse mahābhinikkhamanaṃ nikkhamanto anomānadītīre pabbajitvā anukkamena uruvelaṃ gantvā padhānaṃ padahi tadā koṇḍañño māṇavo mahāsattassa pabbajitabhāvaṃ sutvā lakkhaṇapariggāhakabrāhmaṇānaṃ puttehi vappamāṇavādīhi saddhiṃ attapañcamo  pabbajitvā anukkamena bodhisattassa santikaṃ upasaṅkamitvā chabbassāni taṃ upaṭṭhahanto tassa oḷārikāhāraparibhogena nibbinno apakkamitvā isipatanaṃ agamāsi atha kho bodhisatto oḷārikāhāraparibhogena laddhakāyabalo vesākhapuṇṇamāyaṃ bodhirukkhamūle aparājitapallaṅke nisinno tiṇṇaṃ mārānaṃ matthakaṃ madditvā abhisambuddho hutvā sattasattāhaṃ bodhimaṇḍeyeva vītināmetvā pañcavaggiyānaṃ ñāṇaparipākaṃ ñatvā āsāḷhīpuṇṇamāyaṃ isipatanaṃ gantvā tesaṃ dhammacakkapavattanasuttantaṃ  kathesi desanāpariyosāne koṇḍaññatthero  aṭṭhārasahi brahmakoṭīhi saddhiṃ sotāpattiphale patiṭṭhāsi atha pañcamiyaṃ pakkhassa anattalakkhaṇasuttantadesanāya  arahattaṃ sacchākāsi
 evaṃ so arahattaṃ patvā kiṃ kammaṃ katvā ahaṃ lokuttarasukhaṃ adhigatomhīti upadhārento attano pubbakammaṃ paccakkhato ñatvā somanassavasena pubbacaritāpadānaṃ udānavasena dassento padumuttarasambuddhantiādimāha tassattho heṭṭhā vuttoyeva lokajeṭṭhaṃ vināyakanti sakalassa sattalokassa jeṭṭhaṃ padhānanti attho visesena veneyyasatte saṃsārasāgarassa paratīraṃ amatamahānibbānaṃ neti sampāpetīti vināyako taṃ vināyakaṃ buddhabhūmimanuppattanti buddhassa bhūmi patiṭṭhānaṭṭhānanti buddhabhūmi sabbaññutaññāṇaṃ taṃ anuppatto paṭividdhoti buddhabhūmimanuppatto taṃ buddhabhūmimanuppattaṃ sabbaññutappattaṃ buddhabhūtanti attho paṭhamaṃ addasaṃ ahanti paṭhamaṃ vesākhapuṇṇamiyā rattiyā paccūsasamaye buddhabhūtaṃ padumuttarasambuddhaṃ ahaṃ addakkhinti attho
yāvatā bodhiyā mūleti yattakā bodhirukkhasamīpe yakkhā samāgatā rāsibhūtā sambuddhaṃ buddhabhūtaṃ taṃ buddhaṃ pañjalīkatā dasaṅgulisamodhānaṃ añjalipuṭaṃ sirasi ṭhapetvā vandanti namassantīti sambandho
sabbe devā tuṭṭhamanāti buddhabhūtaṭṭhānaṃ āgatā te sabbe devā tuṭṭhacittā ākāse sañcarantīti  sambandho andhakāratamonudoti ativiya andhakāraṃ mohaṃ nudo khepano ayaṃ buddho anuppattoti attho
tesaṃ hāsaparetānanti hāsehi pītisomanassehi samannāgatānaṃ tesaṃ devānaṃ mahānādo mahāghoso avattatha pavattati sammāsambuddhasāsane kilese saṃkilese dhamme jhāpayissāmāti sambandho
devānaṃ giramaññāyāti vācāya thutivacanena saha udīritaṃ devānaṃ saddaṃ jānitvā haṭṭho haṭṭhena cittena somanassasahagatena cittena ādibhikkhaṃ paṭhamaṃ āhāraṃ buddhabhūtassa ahaṃ adāsinti sambandho
sattāhaṃabhinikkhammāti mahābhinikkhamanaṃ nikkhamitvā sattāhaṃ padhānaṃ katvā sabbaññutaññāṇapadaṭṭhānaṃ arahattamaggañāṇasaṅkhātaṃ bodhiṃ ajjhagamaṃ adhigañchiṃ ahanti attho idaṃ me paṭhamaṃ bhattanti idaṃ bhattaṃ sarīrayāpanaṃ brahmacārissa uttamacārissa me mayhaṃ iminā devaputtena paṭhamaṃ dinnaṃ ahosīti attho
tusitā hi idhāgantvāti tusitabhavanato idha manussaloke āgantvā yo devaputto me mama bhikkhaṃ upānayi adāsi taṃ devaputtaṃ kittayissāmi kathessāmi pākaṭaṃ karissāmi bhāsato bhāsantassa mama vacanaṃ suṇāthāti sambandho ito paraṃ anuttānapadameva vaṇṇayissāma
tidasāti tāvatiṃsabhavanā agārāti attano uppannabrāhmaṇagehato nikkhamitvā pabbajitvā cha saṃvaccharāni dukkarakārikaṃ karontena bodhisattena saha vasissatīti sambandho
tato sattamake vasseti tato pabbajitakālato paṭṭhāya sattame saṃvacchare buddho saccaṃ kathessatīti chabbassāni dukkarakārikaṃ katvā sattamasaṃvacchare buddho hutvā bārāṇasiyaṃ isipatane migadāye dhammacakkapavattanasuttantadesanāya dukkhasamudayanirodhamaggasaccasaṅkhātaṃ catusaccaṃ kathessatīti attho koṇḍañño nāma nāmenāti nāmena gottanāmavasena koṇḍañño nāma paṭhamaṃ sacchikāhitīti pañcavaggiyānamantare paṭhamaṃ ādito eva sotāpattimaggañāṇaṃ sacchikāhiti paccakkhaṃ karissatīti attho
nikkhantenānupabbajinti  nikkhantena bodhisattena saha nikkhamitvā anupabbajinti attho tathā anupabbajitvā mayā padhānaṃ vīriyaṃ sukataṃ suṭṭhu kataṃ daḷhaṃ katvā katanti attho kilese jhāpanatthāyāti kilese sosanatthāya viddhaṃsanatthāya anagāriyaṃ agārassa ahitaṃ kasivaṇijjādikammavirahitaṃ sāsanaṃ pabbajiṃ paṭipajjinti attho
abhigantvānasabbaññūti sabbaṃ atītānāgatapaccuppannaṃ vā saṅkhāravikāralakkhaṇanibbānapaññattisaṅkhātaṃ ñeyyaṃ vā jānanto devehi saha vattamāne satta loke buddho migāraññaṃ migadāya vihāraṃ abhigantvā upasaṅkamitvā me mayā sacchikatena iminā sotāpattimaggañāṇena amatabheriṃ amatamahānibbānabheriṃ ahari pahari dassesīti attho
so dānīti so ahaṃ paṭhamaṃ sotāpanno idāni arahattamaggañāṇena amataṃ santaṃ vūpasantasabhāvaṃ padaṃ pajjitabbaṃ pāpuṇitabbaṃ anuttaraṃ uttaravirahitaṃ nibbānaṃ patto adhigatoti attho sabbāsave pariññāyāti kāmāsavādayo sabbe āsave pariññāya pahānapariññāya pajahitvā anāsavo nikkileso viharāmi iriyāpathavihārena vāsaṃ kappemi paṭisambhidā catassotyādayo gāthāyo vuttatthāyeva
atha naṃ satthā aparabhāge jetavanamahāvihāre bhikkhusaṅghamajjhe paññattavarabuddhāsane nisinno paṭhamaṃ paṭividdhadhammabhāvaṃ dīpento etadaggaṃ bhikkhave mama sāvakānaṃ bhikkhūnaṃ rattaññūnaṃ yadidaṃ aññāsikoṇḍaññoti  etadagge ṭhapesi so dvīhi aggasāvakehi attani kariyamānaṃ paramanipaccakāraṃ gāmantasenāsane ākiṇṇavihārañca pariharitukāmo vivekābhiratiyā viharitukāmo ca attano santikaṃ upagatānaṃ gahaṭṭhapabbajitānaṃ paṭisanthārakaraṇampi papañcaṃ maññamāno satthāraṃ āpucchitvā himavantaṃ pavisitvā chaddantehi nāgehi upaṭṭhiyamāno chaddantadahatīre dvādasa vassāni vasi evaṃ tattha vasantaṃ theraṃ ekadivasaṃ sakko devarājā upasaṅkamitvā vanditvā ṭhito evamāha sādhu me bhante ayyo dhammaṃ desetūti thero tassa catusaccagabbhaṃ tilakkhaṇāhataṃ suññatāpaṭisaṃyuttaṃ nānānayavicittaṃ amatogadhaṃ buddhalīlāya dhammaṃ desesi taṃ sutvā sakko attano pasādaṃ pavedento 
esa  bhiyyo pasīdāmi sutvā dhammaṃ mahārasaṃ
virāgo desito dhammo anupādāya sabbasoti  
thutiṃ  akāsi thero chaddantadahatīre dvādasa vassāni vasitvā upakaṭṭhe parinibbāne satthāraṃ upasaṅkamitvā parinibbānaṃ anujānāpetvā tattheva gantvā parinibbāyīti


padumuttaronāma jinotiādikaṃ āyasmato piṇḍolabhāradvājassa apadānaṃ ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle sīhayoniyaṃ nibbattitvā pabbatapāde guhāyaṃ vihāsi bhagavā tassa anuggahaṃ kātuṃ gocarāya pakkantakāle tassa sayanaguhaṃ pavisitvā nirodhaṃ samāpajjitvā nisīdi sīho gocaraṃ gahetvā nivatto guhadvāre ṭhatvā bhagavantaṃ disvā haṭṭhatuṭṭho jalajathalajapupphehi pūjaṃ katvā cittaṃ pasādento bhagavato ārakkhaṇatthāya aññe vāḷamige apanetuṃ tīsu velāsu sīhanādaṃ nadanto buddhagatāya satiyā aṭṭhāsi yathā paṭhamadivase evaṃ sattāhaṃ pūjesi bhagavā sattāhaccayena nirodhā vuṭṭhahitvā vaṭṭissati imassa ettako upanissayoti tassa passantasseva ākāsaṃ pakkhanditvā vihārameva gato
sīho buddhaviyogadukkhaṃ adhivāsetuṃ asakkonto kālaṃ katvā haṃsavatīnagare mahābhogakule nibbattitvā vayappatto nagaravāsīhi saddhiṃ vihāraṃ gantvā satthu dhammadesanaṃ sutvā pasanno sattāhaṃ buddhappamukhassa bhikkhusaṅghassa mahādānaṃ pavattetvā yāvajīvaṃ puññāni katvā aparāparaṃ devamanussesu saṃsaranto amhākaṃ bhagavato kāle kosambiyaṃ rañño udenassa purohitassa putto hutvā nibbatti bhāradvājotissa nāmaṃ ahosi so vayappato tayo vede uggahetvā pañca māṇavakasatāni mante vācento mahagghasabhāvena ananurūpācārattā  tehi pariccatto rājagahaṃ gantvā bhagavato bhikkhusaṅghassa ca lābhasakkāraṃ disvā sāsane pabbajitvā bhojane amattaññū hutvā viharati satthārā upāyena mattaññutāya patiṭṭhāpento vipassanaṃ paṭṭhapetvā nacirasseva chaḷabhiñño ahosi chaḷabhiñño pana hutvā bhagavato sammukhā  yaṃ sāvakehi pattabbaṃ taṃ mayā anuppattanti bhikkhusaṅghe ca yassa magge vā phale vā kaṅkhā atthi so maṃ pucchatūti sīhanādaṃ nadi tena taṃ bhagavā  etadaggaṃ bhikkhave mama sāvakānaṃ bhikkhūnaṃ sīhanādikānaṃ yadidaṃ piṇḍolabhāradvājoti  etadagge ṭhapesi
 evaṃ etadaggaṃ ṭhānaṃ patvā pubbe katapuññasambhāraṃ saritvā somanassavasena attano puññakammāpadānaṃ vibhāvento padumuttarotiādimāha tassattho heṭṭhā vuttova purato himavantassāti himālayapabbatato pubbadisābhāgeti attho cittakūṭevasī tadāti yadā ahaṃ sīho migarājā hutvā himavantapabbatasamīpe vasāmi tadā padumuttaro nāma satthā anekehi ca osadhehi anekehi ca ratanehi cittavicittatāya cittakūṭe cittapabbatasikhare vasīti sambandho
abhītarūpo tatthāsinti abhītasabhāvo nibbhayasabhāvo migarājā tattha āsiṃ ahosinti attho catukkamoti catūhi disāhi kamo gantuṃ samattho yassa saddaṃ suṇitvānāti yassa migarañño sīhanādaṃ sutvā bahujjanā bahusattā vikkhambhanti visesena khambhanti bhāyanti
suphullaṃ padumaṃ gayhāti bhagavati pasādena supupphitapadumapupphaṃ ḍaṃsitvā narāsabhaṃ narānaṃ āsabhaṃ uttamaṃ seṭṭhaṃ sambuddhaṃ upagacchiṃ samīpaṃ agaminti attho vuṭṭhitassa samādhimhāti nirodhasamāpattito vuṭṭhitassa buddhassa taṃ pupphaṃ abhiropayiṃ pūjesinti attho
catuddisaṃ namassitvāti catūsu disāsu namassitvā sakaṃ cittaṃ attano cittaṃ pasādetvā ādarena patiṭṭhapetvā sīhanādaṃ abhītanādaṃ anadiṃ ghosesinti attho
 tato  buddhena dinnabyākaraṇaṃ pakāsento padumuttarotiādimāha taṃ uttānatthameva
vadataṃ seṭṭhoti mayaṃ buddhā mayaṃ buddhāti vadantānaṃ aññatitthiyānaṃ seṭṭho uttamo buddho āgatoti sambandho tassa āgatassa bhagavato taṃ dhammaṃ sossāma suṇissāmāti attho
tesaṃhāsaparetānanti hāsehi somanassehi paretānaṃ abhibhūtānaṃ samannāgatānaṃ tesaṃ devamanussānaṃ lokanāyakoti lokassa nāyako saggamokkhasampāpako mama saddaṃ mayhaṃ sīhanādaṃ pakittesi pakāsesi kathesi dīghadassī anāgatakāladassī mahāmuni munīnamantare mahanto muni sesagāthā suviññeyyameva
 nāmena padumo nāma cakkavattī hutvā catusaṭṭhiyā jātiyā issariyaṃ issarabhāvaṃ rajjaṃ kārayissatīti attho
kappasatasahassamhīti sāmyatthe bhummavacanaṃ kappasatasahassānaṃ pariyosāneti attho
pakāsite pāvacaneti tena gotamena bhagavatā piṭakattaye pakāsite desiteti attho brahmabandhu bhavissatīti tadā gotamassa bhagavato kāle ayaṃ sīho migarājā brāhmaṇakule nibbattissatīti attho brahmaññā abhinikkhammāti brāhmaṇakulato nikkhamitvā tassa bhagavato sāsane pabbajissatīti sambandho
padhānapahitattoti vīriyakaraṇatthaṃ pesitacitto upadhisaṅkhātānaṃ  kilesānaṃ abhāvena nirupadhi kilesadarathānaṃ abhāvena upasanto sabbāsave sakalāsave pariññāya pahāya anāsavo nikkileso nibbāyissati khandhaparinibbānena nibbuto bhavissatīti attho
vijane pantaseyyamhīti janasambādharahite dūrāraññasenāsaneti attho vāḷamigasamākuleti kāḷasīhādīhi caṇḍamigasaṅgehi ākule saṃkiṇṇeti attho sesaṃ vuttatthamevāti


gaṅgābhāgīrathī nāmātiādikaṃ āyasmato khadiravaniyattherassa apadānaṃ ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle haṃsavatīnagare titthanāvikakule nibbattitvā mahāgaṅgāya payāgatitthe titthanāvāya kammaṃ karonto ekadivasaṃ sasāvakasaṅghaṃ bhagavantaṃ gaṅgātīraṃ upagataṃ disvā pasannamānaso nāvāsaṅghāṭaṃ yojetvā mahantena pūjāsakkārena paratīraṃ pāpetvā aññataraṃ bhikkhuṃ satthārā āraññakānaṃ bhikkhūnaṃ aggaṭṭhāne ṭhapiyamānaṃ disvā taṃ ṭhānantaraṃ patthetvā bhagavato bhikkhusaṅghassa ca mahādānaṃ pavattetvā paṇidhānaṃ akāsi bhagavā tassa patthanāya avañjhabhāvaṃ byākāsi
so tato paṭṭhāya puññāni upacinanto devamanussesu saṃsaranto ubhayasampattiyo anubhavitvā imasmiṃ buddhuppāde magadharaṭṭhe nālakagāme rūpasāriyā nāma brāhmaṇiyā kucchimhi nibbatti taṃ vayappattaṃ mātāpitaro gharabandhanena bandhitukāmā hutvā tassa ārocesuṃ so sāriputtattherassa pabbajitabhāvaṃ sutvā mayhaṃ jeṭṭhabhātā ayyo upatisso imaṃ vibhavaṃ chaḍḍetvā pabbajito tena vantaṃ kheḷapiṇḍaṃ kathāhaṃ anubhavissāmīti jātasaṃvego pāsaṃ anupagacchamānamigo viya ñātake vañcetvā hetusampattiyā codiyamāno bhikkhūnaṃ santikaṃ gantvā dhammasenāpatino kaniṭṭhabhāvaṃ nivedetvā attano pabbajjāya chandaṃ ārocesi bhikkhū taṃ pabbājetvā paripuṇṇavīsativassaṃ upasampādetvā kammaṭṭhāne niyojesuṃ so kammaṭṭhānaṃ gahetvā khadiravanaṃ pavisitvā vissamanto ghaṭento vāyamanto ñāṇassa paripākaṃ gatattā nacirasseva chaḷabhiñño arahā ahosi so arahā hutvā satthāraṃ dhammasenāpatiñca vandituṃ senāsanaṃ saṃsāmetvā pattacīvaramādāya nikkhamitvā anupubbena sāvatthiṃ patvā jetavanaṃ pavisitvā satthāraṃ dhammasenāpatiñca vanditvā katipāhaṃ jetavane vihāsi atha naṃ satthā ariyagaṇamajjhe  nisinno āraññakānaṃ bhikkhūnaṃ aggaṭṭhāne ṭhapesi  etadaggaṃ bhikkhave mama sāvakānaṃ bhikkhūnaṃ āraññakānaṃ yadidaṃ revatoti 
 evaṃ  etadaggaṭṭhānaṃ patvā attano pubbakammaṃ saritvā pītisomanassavasena pubbacaritāpadānaṃ pakāsento gaṅgā bhāgīrathītiādimāha tattha gaṅgāti gāyamānā ghosaṃ kurumānā gacchatīti gaṅgā atha vā go vuccati pathavī tasmiṃ gatā pavattāti gaṅgā anotattadahaṃ  tikkhattuṃ padakkhiṇaṃ katvā gataṭṭhāne āvaṭṭagaṅgāti ca pabbatamatthakena gataṭṭhāne bahalagaṅgāti ca tiracchānapabbataṃ vijjhitvā gataṭṭhāne umaṅgagaṅgāti ca tato bahalapabbataṃ paharitvā pañcayojanaṃ ākāsena gataṭṭhāne ākāsagaṅgāti ca tassā patitaṭṭhānaṃ bhinditvā jātaṃ pañca yojanaṃ pokkharaṇīkūlaṃ bhinditvā tattha pana pañcaṅguli viya pañca dhārā hutvā gaṅgā yamunā sarabhū mahī aciravatīti pañca nāmā hutvā jambudīpaṃ pañca bhāgaṃ pañca koṭṭhāsaṃ katvā pañca bhāge pañca koṭṭhāse itā gatā pavattāti bhāgīrathī gaṅgā ca sā bhāgīrathī ceti gaṅgābhāgīrathī bhāgīrathī gaṅgāti vattabbe gāthābandhasukhatthaṃ pubbacariyavasena vuttanti daṭṭhabbaṃ himavantā pabhāvitāti satte hiṃsati sītena hanati matheti āloḷetīti himo himo assa atthīti himavā tato himavantato paṭṭhāya pabhāvitā pavattā sandamānāti himavantapabhāvitā kutitthe nāviko āsinti tassā gaṅgāya caṇḍasotasamāpanne visamatitthe kevaṭṭakule uppanno nāviko āsiṃ ahosinti attho orime ca tariṃ ahanti sampattasampattamanusse pārimā tīrā orimaṃ tīraṃ ahaṃ tariṃ tāresinti attho
padumuttaro nāyakoti dvipadānaṃ uttamo satte nibbānaṃ nāyako pāpanako padumuttarabuddho mama puññasampattiṃ nipphādento vasīsatasahassehi khīṇāsavasatasahassehi gaṅgāsotaṃ tarituṃ titthaṃ pattoti sambandho
bahū nāvā samānetvāti sampattaṃ taṃ sammāsambuddhaṃ disvā vaḍḍhakīhi suṭṭhu saṅkhataṃ kataṃ nipphāditaṃ bahū nāvāyo samānetvā dve dve nāvāyo ekato katvā tassā nāvāya upari maṇḍapachadanaṃ katvā narāsabhaṃ padumuttarasambuddhaṃ paṭimāniṃ pūjesinti attho
āgantvānaca sambuddhoti evaṃ saṅghaṭitāya nāvāya tattha āgantvāna tañca nāvakaṃ nāvamuttamaṃ āruhīti sambandho vārimajjhe ṭhito satthāti nāvamārūḷho satthā gaṅgājalamajjhe ṭhito samāno imā somanassapaṭisaṃyuttagāthā abhāsatha kathesīti sambandho
yo so tāresi sambuddhanti yo so nāviko gaṅgāsotāya sambuddhaṃ atāresi saṅghañcāpi anāsavanti na kevalameva sambuddhaṃ tāresi anāsavaṃ nikkilesaṃ saṅghañcāpi tāresīti attho tena cittapasādenāti tena nāvāpājanakāle uppannena somanassasahagatacittapasādena devaloke chasu kāmasaggesu ramissati dibbasampattiṃ anubhavissatīti attho
nibbattissatite byamhanti devaloke uppannassa te tuyhaṃ byamhaṃ vimānaṃ sukataṃ suṭṭhu nibbattaṃ nāvasaṇṭhitaṃ nāvāsaṇṭhānaṃ nibbattissati pātubhavissatīti attho ākāse pupphachadananti nāvāya uparimaṇḍapakatakammassa nissandena sabbadā gatagataṭṭhāne ākāse pupphachadanaṃ dhārayissatīti sambandho
aṭṭhapaññāsakappamhīti ito puññakaraṇakālato paṭṭhāya aṭṭhapaṇṇāsakappaṃ atikkamitvā nāmena tārako nāma cakkavattī khattiyo cāturanto catūsu dīpesu issaro vijitāvī jitavanto bhavissatīti sambandho sesagāthā uttānatthāva
revato nāma nāmenāti revatīnakkhattena jātattā revatoti laddhanāmo brahmabandhu brāhmaṇaputtabhūto bhavissati brāhmaṇakule uppajjissatīti attho
nibbāyissatināsavoti nikkileso khandhaparinibbānena nibbāyissati
vīriyaṃ me dhuradhorayhanti evaṃ padumuttarena bhagavatā byākato ahaṃ kamena pāramitākoṭiṃ patvā me mayhaṃ vīriyaṃ asithilavīriyaṃ dhuradhorayhaṃ dhuravāhaṃ dhurādhāraṃ yogehi khemassa nibbhayassa nibbānassa adhivāhanaṃ  āvahanaṃ ahosīti attho dhāremi antimaṃ dehanti idānāhaṃ sammāsambuddhasāsane pariyosānasarīraṃ dhāremīti sambandho
so aparabhāge attano jātagāmaṃ gantvā cālā upacālā sīsūpacālāti tissannaṃ bhaginīnaṃ putte cālā upacālā sīsūpacālāti tayo bhāgineyye ānetvā pabbājetvā kammaṭṭhāne niyojesi te kammaṭṭhānaṃ anuyuttā vihariṃsu
tasmiñca samaye therassa kocideva ābādho uppanno taṃ sutvā sāriputtatthero  revatassa gilānapucchanaṃ  adhigamapucchanañca karissāmīti upagañchi revatatthero dhammasenāpatiṃ dūratova āgacchantaṃ disvā tesaṃ sāmaṇerānaṃ satuppādavasena ovadiyamāno cāletigāthaṃ abhāsittha tattha cāle upacāle sīsūpacāleti tesaṃ ālapanaṃ cālā upacālā sīsūpacālāti hi itthiliṅgavasena laddhanāmā tayo dārakā pabbajitāpi tathā vohariyyanti cālī upacālī sīsūpacālīti tesaṃ nāmānīti ca vadanti yadatthaṃ cāletiādinā āmantanaṃ kataṃ taṃ dassento patissatā nu kho viharathāti vatvā tattha kāraṇaṃ āha  āgato vo vālaṃ viya vedhīti patissatāti patissatikā  khoti avadhāraṇe āgatoti āgañchi voti tumhākaṃ vālaṃ viya vedhīti vālavedhi viya ayañhettha saṅkhepattho  tikkhajavananibbedhikapaññatāya vālavedhirūpo satthukappo tumhākaṃ mātulatthero āgato tasmā samaṇasaññaṃ upaṭṭhapetvā satisampajaññayuttā eva hutvā viharatha yathādhigate vihāre appamattā bhavathāti
taṃ sutvā te sāmaṇerā dhammasenāpatissa paccuggamanādivattaṃ katvā ubhinnaṃ mātulattherānaṃ paṭisanthāravelāyaṃ nātidūre samādhiṃ samāpajjitvā nisīdiṃsu dhammasenāpati revatattherena saddhiṃ paṭisanthāraṃ katvā uṭṭhāyāsanā te sāmaṇere upasaṅkami te tathā kālaparicchedassa katattā there upasaṅkamante uṭṭhahitvā vanditvā aṭṭhaṃsu thero  katarakataravihārena viharathāti pucchitvā tehi imāya imāyāti vutte dārakepi evaṃ vinento  mayhaṃ bhātiko saccavādī vata  dhammassa anudhammacārinti theraṃ pasaṃsanto pakkāmi sesamettha uttānatthamevāti


ārāmadvārā nikkhammātiādikaṃ āyasmato ānandattherassa apadānaṃ ayampi purimabuddhesu katādhikāro tattha tattha bhave vivaṭṭūpanissayāni puññāni upacinanto padumuttarassa bhagavato kāle haṃsavatīnagare satthu vemātikabhātā hutvā nibbatti sumanotissa nāmaṃ ahosi pitā panassa nandarājā nāma so attano puttassa sumanakumārassa vayappattassa haṃsavatīnagarato vīsayojanasate ṭhāne bhoganagaraṃ adāsi so kadāci  kadāci āgantvā satthārañca pitarañca passati tadā rājā satthārañca satasahassaparimāṇaṃ bhikkhusaṅghañca sayameva sakkaccaṃ upaṭṭhahi aññesaṃ upaṭṭhātuṃ na deti
tena samayena paccanto kupito ahosi kumāro tassa kupitabhāvaṃ rañño anārocetvā sayameva taṃ vūpasamesi taṃ sutvā rājā tuṭṭhamānaso varaṃ te tāva dammi gaṇhāhīti āha kumāro satthāraṃ bhikkhusaṅghañca temāsaṃ upaṭṭhahanto jīvitaṃ avañjhaṃ kātuṃ icchāmīti āha etaṃ na sakkā aññaṃ vadehīti deva khattiyānaṃ dve kathā nāma natthi etaṃ me dehi na mayhaṃ aññenattho sace satthā anujānāti dinnamevāti so  satthu cittaṃ jānissāmīti vihāraṃ gato tena ca samayena bhagavā gandhakuṭiṃ paviṭṭho hoti so bhikkhū upasaṅkamitvā ahaṃ bhante bhagavantaṃ dassanāya āgato dassetha manti bhikkhū sumano nāma thero satthu upaṭṭhāko tassa santikaṃ gacchāhīti āhaṃsu so therassa santikaṃ gantvā satthāraṃ bhante dassethāti āha atha thero tassa passantasseva pathaviyaṃ nimujjitvā bhagavantaṃ upasaṅkamitvā rājaputto bhante tumhākaṃ dassanāya āgatoti āha tena hi bhikkhu bahi āsanaṃ  paññapehīti thero punapi buddhāsanaṃ gahetvā antogandhakuṭiyaṃ nimujjitvā tassa passantassa bahipariveṇe pātubhavitvā gandhakuṭipariveṇe āsanaṃ paññāpesi kumāro taṃ disvā mahanto vatāyaṃ bhikkhūti cittaṃ uppādesi
bhagavāpi gandhakuṭito nikkhamitvā paññattāsane nisīdi rājaputto satthāraṃ vanditvā paṭisanthāraṃ katvā ayaṃ bhante thero tumhākaṃ sāsane vallabho maññeti āma kumāra vallabhoti kiṃ katvā bhante esa vallabhoti dānādīni puññāni katvāti bhagavā ahampi ayaṃ thero viya anāgate buddhasāsane vallabho hotukāmoti so buddhappamukhassa saṅghassa sattāhaṃ khandhāvāre bhattaṃ datvā sattame divase bhante mayā pitu santikā tumhākaṃ temāsaṃ paṭijagganavaro laddho temāsaṃ me vassāvāsaṃ adhivāsethāti vatvā satthu adhivāsanaṃ viditvā saparivāraṃ bhagavantaṃ gahetvā yojane yojane satthu bhikkhusaṅghassa ca vasanānucchavike vihāre kāretvā tattha tattha vasāpento attano vasanaṭṭhānasamīpe satasahassena kīte sobhananāmake uyyāne satasahassena kāritaṃ vihāraṃ pavesāpetvā 
satasahassena me kītaṃ satasahassena kāritaṃ
sobhanaṃ nāma uyyānaṃ paṭiggaṇha mahāmunīti 
udakaṃ  pātesi so vassūpanāyikadivase satthu mahādānaṃ pavattetvā iminā nīhārena dānaṃ dadeyyāthāti puttadāre amacce ca dāne kiccakaraṇe ca niyojetvā sayaṃ sumanattherassa vasanaṭṭhānasamīpeyeva vasanto evaṃ attano vasanaṭṭhāne satthāraṃ temāsaṃ upaṭṭhahi upakaṭṭhāya pana pavāraṇāya gāmaṃ pavisitvā sattāhaṃ mahādānaṃ pavattetvā sattame divase satthu bhikkhusaṅghassa ca pādamūle ticīvare ṭhapetvā vanditvā bhante yadetaṃ mayā khandhāvārato paṭṭhāya puññaṃ kataṃ na taṃ sakkasampattiādīnaṃ atthāya kataṃ atha kho ahampi sumanatthero viya anāgate ekassa  buddhassa upaṭṭhāko vallabho bhaveyyanti patthanaṃ akāsi satthā tassa anantarāyataṃ disvā byākaritvā pakkāmi
so  tasmiṃ buddhuppāde vassasatasahassaṃ puññāni katvā tato parampi tattha tattha bhave uḷārāni puññakammāni upacinitvā devamanussesu saṃsaranto kassapabhagavato kāle kulagehe nibbatto viññutaṃ patvā ekassa therassa piṇḍāya carato pattaggahaṇatthaṃ uttarasāṭakaṃ katvā pūjaṃ akāsi puna sagge nibbattitvā tato cuto bārāṇasirājā hutvā aṭṭha paccekabuddhe disvā te bhojetvā attano maṅgaluyyāne aṭṭha paṇṇasālāyo kāretvā tesaṃ nisīdanatthāya aṭṭha sabbaratanamayapīṭhe ceva maṇiādhārake ca paṭiyādetvā dasavassasahassāni upaṭṭhānaṃ akāsi etāni pākaṭāni
kappasatasahassaṃ pana tattha tattha bhave puññāni upacinanto amhākaṃ bodhisattena saddhiṃ tusitapure nibbattitvā tato cuto amitodanasakkassa gehe nibbattitvā sabbe ñātake ānandite karonto jātoti ānandotveva nāmaṃ labhi so anukkamena vayappatto katābhinikkhamane sammāsambodhiṃ patvā pavattitavaradhammacakke paṭhamaṃ kapilavatthuṃ gantvā tato nikkhamante bhagavati tassa parivāratthaṃ pabbajituṃ nikkhamantehi bhaddiyādīhi saddhiṃ nikkhamitvā bhagavato santike pabbajitvā āyasmato puṇṇassa mantāṇiputtassa santike dhammakathaṃ sutvā sotāpattiphale patiṭṭhahi
tena ca samayena bhagavato paṭhamabodhiyaṃ vīsativassāni anibaddhā upaṭṭhākā ahesuṃ ekadā nāgasamālo pattacīvaraṃ gahetvā vicarati ekadā nāgito ekadā upavāno ekadā sunakkhatto ekadā cundo samaṇuddeso ekadā sāgato ekadā meghiyo te yebhuyyena satthu cittaṃ nārādhayiṃsu athekadivasaṃ bhagavā gandhakuṭipariveṇe paññattavarabuddhāsane  bhikkhusaṅghaparivuto nisinno bhikkhū āmantesi  ahaṃ bhikkhave idāni mahallako ekacce bhikkhū iminā maggena gacchāmīti vutte aññena maggena gacchanti ekacce mayhaṃ pattacīvaraṃ bhūmiyaṃ nikkhipanti mayhaṃ nibaddhupaṭṭhākaṃ ekaṃ bhikkhuṃ vijānathāti taṃ sutvā bhikkhūnaṃ dhammasaṃvego udapādi athāyasmā sāriputto uṭṭhāya bhagavantaṃ vanditvā ahaṃ bhante tumhe upaṭṭhahissāmīti āha taṃ bhagavā paṭikkhipi etenupāyena mahāmoggallānaṃ ādiṃ katvā sabbe mahāsāvakā ahaṃ upaṭṭhahissāmi  ahaṃ upaṭṭhahissāmīti uṭṭhahiṃsu ṭhapetvā āyasmantaṃ ānandaṃ tepi bhagavā paṭikkhipi
ānando  pana tuṇhīyeva nisīdi atha naṃ bhikkhū āhaṃsu  āvuso tvampi satthu upaṭṭhākaṭṭhānaṃ yācāhīti yācitvā laddhupaṭṭhānaṃ nāma kīdisaṃ hoti sace ruccati satthā sayameva vakkhatīti atha bhagavā  na bhikkhave ānando aññehi ussāhetabbo sayameva jānitvā maṃ upaṭṭhahissatīti āha tato bhikkhū uṭṭhehi āvuso ānanda satthāraṃ upaṭṭhākaṭṭhānaṃ yācāhīti āhaṃsu thero uṭṭhahitvā sace me bhante bhagavā attanā laddhaṃ paṇītaṃ cīvaraṃ na dassati paṇītaṃ piṇḍapātaṃ na dassati ekagandhakuṭiyaṃ vasituṃ na dassati nimantanaṃ gahetvā na gamissati evāhaṃ bhagavantaṃ upaṭṭhahissāmīti āha ettake guṇe labhato satthu upaṭṭhānaṃ ko bhāroti upavādamocanatthaṃ ime cattāro paṭikkhepā sace bhante bhagavā mayā gahitaṃ nimantanaṃ gamissati sacāhaṃ desantarato āgatāgate tāvadeva dassetuṃ labhāmi yadā me kaṅkhā uppajjati tāvadeva bhagavantaṃ upasaṅkamitvā pucchituṃ labhāmi sace bhagavā parammukhā desitaṃ dhammaṃ puna mayhaṃ byākarissasi evāhaṃ bhagavantaṃ upaṭṭhahissāmi ettakampi satthu santike anuggahaṃ na labhatīti upavādamocanatthañceva dhammabhaṇḍāgārikabhāvaparipūraṇatthañca imā catasso yācanāti ime aṭṭha vare gahetvā nibaddhupaṭṭhāko ahosi tasseva ṭhānantarassa atthāya kappasatasahassaṃ pūritānaṃ pāramīnaṃ phalaṃ pāpuṇi
so upaṭṭhākaṭṭhānaṃ laddhadivasato paṭṭhāya dasabalaṃ duvidhena udakena tividhena dantakaṭṭhena hatthapādaparikammena piṭṭhiparikammena gandhakuṭipariveṇasammajjanenāti evamādīhi kiccehi upaṭṭhahanto  imāya nāma velāya satthu idaṃ nāma laddhuṃ vaṭṭati idaṃ nāma kātuṃ vaṭṭatīti divasabhāgaṃ santikāvacaro hutvā rattibhāge mahantaṃ daṇḍadīpikaṃ gahetvā gandhakuṭipariveṇaṃ navavāre anupariyāyati  satthari pakkosante paṭivacanadānāya thinamiddhavinodanatthaṃ atha naṃ satthā jetavane ariyagaṇamajjhe nisinno anekapariyāyena pasaṃsitvā bahussutānaṃ satimantānaṃ gatimantānaṃ dhitimantānaṃ upaṭṭhākānañca bhikkhūnaṃ aggaṭṭhāne ṭhapesi
evaṃ  satthārā pañcasu ṭhānesu etadagge ṭhapito catūhi acchariyabbhūtadhammehi samannāgato satthu dhammakosārakkho ayaṃ mahāthero sekhova samāno satthari parinibbute heṭṭhā vuttanayena bhikkhūhi samuttejito devatāya ca saṃvejito sveyeva ca dāni dhammasaṅgīti kātabbā na kho pana metaṃ patirūpaṃ yvāyaṃ sekho sakaraṇīyo asekhehi therehi saddhiṃ dhammaṃ gāyituṃ sannipātaṃ gantunti sañjātussāho vipassanaṃ paṭṭhapetvā bahudeva rattiṃ vipassanāya kammaṃ karonto caṅkame vīriyasamataṃ alabhitvā tato vihāraṃ pavisitvā sayane nisīditvā sayitukāmo  kāyaṃ āvaṭṭesi apattañca sīsaṃ bimbohanaṃ pādā ca bhūmito muttamattā ekasmiṃ antare anupādāya āsavehi cittaṃ vimucci chaḷabhiñño ahosi
 evaṃ chaḷabhiññādiguṇapaṭimaṇḍito upaṭṭhākādiguṇehi etadaggaṭṭhānaṃ patto attano pubbakammaṃ saritvā somanassavasena pubbacaritāpadānaṃ dassento ārāmadvārā nikkhammātiādimāha tattha ārāmadvārāti sabbasattānaṃ dhammadesanatthāya vihāradvārato nikkhamitvā bahidvārasamīpe katamaṇḍapamajjhe supaññattavarabuddhāsane nisinno padumuttaro nāma mahāmuni sammāsambuddho vassanto amataṃ vuṭṭhinti dhammadesanāmahāamatadhārāhi dhammavassaṃ vassanto nibbāpesi mahājananti mahājanassa cittasantānagatakilesaggiṃ nibbāpesi vūpasamesi mahājanaṃ nibbānāmatapānena santiṃ sītibhāvaṃ pāpesīti attho
satasahassaṃ te dhīrāti parivārasampattiṃ dassento āha chahi abhiññāhi iddhividhādiñāṇakoṭṭhāsehi samannāgatā anekasatasahassacakkavāḷesu khaṇena gantuṃ samatthāhi iddhīhi samannāgatattā mahiddhikāte dhīrā satasahassakhīṇāsavā chāyāva anapāyinīti katthaci anapagatā chāyā iva taṃ sambuddhaṃ padumuttaraṃ bhagavantaṃ parivārenti parivāretvā dhammaṃ suṇantīti attho
hatthikkhandhagato āsinti tadā bhagavato dhammadesanāsamaye ahaṃ hatthipiṭṭhe nisinno āsiṃ ahosinti attho setacchattaṃvaruttamanti patthetabbaṃ uttamaṃ setacchattaṃ mama matthake dhārayanto hatthipiṭṭhe  nisinnoti sambandho sucārurūpaṃ disvānāti sundaraṃ cāruṃ manohararūpavantaṃ dhammaṃ desiyamānaṃ sambuddhaṃ disvā me mayhaṃ vitti santuṭṭhi somanassaṃ udapajjatha uppajjatīti attho
oruyha hatthikkhandhamhāti taṃ bhagavantaṃ nisinnaṃ disvā hatthipiṭṭhito oruyha orohitvā narāsabhaṃ naravasabhaṃ upagacchiṃ samīpaṃ gatoti attho ratanamayachattaṃ meti ratanabhūsitaṃ me mayhaṃ chattaṃ buddhaseṭṭhassa matthake dhārayinti sambandho
mama saṅkappamaññāyāti mayhaṃ pasādena uppannaṃ saṅkappaṃ ñatvā isīnaṃ antare mahantabhūto so padumuttaro bhagavā taṃ kathaṃ ṭhapayitvānāti taṃ attanā desiyamānaṃ dhammakathaṃ ṭhapetvā mama byākaraṇatthāya imā gāthā abhāsatha kathesīti attho
 kathanti  ce yo sotiādimāha soṇṇālaṅkārabhūsitaṃ chattaṃ yo so rājakumāro me matthake dhāresīti sambandho tamahaṃ kittayissāmīti taṃ rājakumāraṃ ahaṃ kittayissāmi pākaṭaṃ karissāmi suṇotha mama bhāsatoti bhāsantassa mama vacanaṃ suṇotha ohitasotā manasi karothāti attho
ito gantvā ayaṃ posoti ayaṃ rājakumāro ito manussalokato cuto tusitaṃ gantvā āvasissati tattha viharissati tattha accharāhi purakkhato parivārito tusitabhavanasampattiṃ anubhossatīti sambandho
catuttiṃsakkhattunti tusitabhavanato cavitvā tāvatiṃsabhavane uppanno catuttiṃsavāre devindo devarajjaṃ karissatīti sambandho balādhipo aṭṭhasatanti tāvatiṃsabhavanato cuto manussaloke uppanno balādhipo caturaṅginiyā senāya adhipo padhāno aṭṭhasatajātīsu padesarājā hutvā vasudhaṃ anekaratanavaraṃ pathaviṃ āvasissati puthabyaṃ viharissatīti attho
aṭṭhapaññāsakkhattunti aṭṭhapaññāsajātīsu cakkavattī rājā bhavissatīti attho mahiyā sakalajambudīpapathaviyā vipulaṃ asaṅkhyeyyaṃ padesarajjaṃ kārayissati
sakyānaṃkulaketussāti sakyarājūnaṃ kulassa dhajabhūtassa buddhassa ñātako bhavissatīti attho
ātāpīti vīriyavā nipakoti nepakkasaṅkhātāya paññāya samannāgato bāhusaccesu bahussutabhāvesu piṭakattayadhāraṇesu kovido cheko nivātavutti anavaññattiko athaddho kāyapāgabbiyādithaddhabhāvavirahito sabbapāṭhī sakalapiṭakattayadhārī bhavissatīti sambandho
padhānapahitatto soti so ānandatthero vīriyakaraṇāya pesitacitto upasanto nirūpadhīti rāgūpadhidosūpadhimohūpadhīhi virahito sotāpattimaggena pahātabbakilesānaṃ pahīnattā upasanto santakāyacitto
santi āraññakāti araññe bhavā mahāvane jātā saṭṭhihāyanāti saṭṭhivassakāle hāyanabalā  tidhā pabhinnāti akkhikaṇṇakosasaṅkhātehi tīhi ṭhānehi bhinnamadā mātaṅgāti mātaṅgahatthikule jātā īsādantāti rathīsāsadisadantā urūḷhavā rājavāhanā kuñjarasaṅkhātā nāgā hatthirājāno santi saṃvijjanti yathā tathā satasahassasaṅkhyā khīṇāsavasaṅkhātā paṇḍitā mahiddhikā arahantanāgā santi sabbe te arahantanāgā buddhanāgarājassa na honti paṇidhimhi teti te paṇidhimhi tādisā na honti kiṃ sabbe te bhayabhītā sakabhāvena saṇṭhātuṃ asamatthāti attho sesaṃ vuttanayattā uttānatthamevāti








