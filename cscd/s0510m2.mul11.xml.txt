54. Kaccāyanavaggo
1. Mahākaccāyanattheraapadānaṃ
1.
 ‘‘Padumuttaro  nāma jino, anejo ajitaṃ jayo;
Satasahasse kappānaṃ, ito uppajji nāyako.
2.
 ‘‘Vīro kamalapattakkho, sasaṅkavimalānano;
Kanakācalasaṅkāso kañcanatacasaṅkāso (syā.), ravidittisamappabho.
3.
 ‘‘Sattanettamanohārī, varalakkhaṇabhūsito;
Sabbavākyapathātīto, manujāmarasakkato.
4.
 ‘‘Sambuddho bodhayaṃ satte, vāgīso madhurassaro;
Karuṇānibandhasantāno, parisāsu visārado.
5.
 ‘‘Deseti  madhuraṃ dhammaṃ, catusaccūpasaṃhitaṃ;
Nimugge mohapaṅkamhi, samuddharati pāṇine.
6.
 ‘‘Tadā ekacaro hutvā, tāpaso himavālayo;
Nabhasā mānusaṃ lokaṃ, gacchanto jinamaddasaṃ.
7.
 ‘‘Upecca santikaṃ tassa, assosiṃ dhammadesanaṃ;
Vaṇṇayantassa vīrassa, sāvakassa mahāguṇaṃ.
8.
 ‘‘Saṅkhittena mayā vuttaṃ, vitthārena pakāsayaṃ;
Parisaṃ mañca toseti, yathā kaccāyano ayaṃ.
9.
 ‘‘‘Nāhaṃ  evamidhekaccaṃ evaṃvidhaṃ kañci (sī. pī.), aññaṃ passāmi sāvakaṃ;
Tasmātadagge tasmetadagge (sī.) esaggo, evaṃ dhāretha bhikkhavo’.
10.
 ‘‘Tadāhaṃ vimhito hutvā, sutvā vākyaṃ manoramaṃ;
Himavantaṃ gamitvāna, āhitvā āhatvā (sī. pī.) pupphasañcayaṃ.
11.
 ‘‘Pūjetvā lokasaraṇaṃ, taṃ ṭhānamabhipatthayiṃ;
Tadā mamāsayaṃ ñatvā, byākāsi sa raṇañjaho.
12.
 ‘‘‘Passathetaṃ  isivaraṃ, niddhantakanakattacaṃ;
Uddhaggalomaṃ pīṇaṃsaṃ, acalaṃ pañjaliṃ ṭhitaṃ.
13.
 ‘‘‘Hāsaṃ  supuṇṇanayanaṃ, buddhavaṇṇagatāsayaṃ;
Dhammajaṃ uggahadayaṃ dhammaṃva viggahavaraṃ (sī.), dhammapaṭiggahavaraṃ (pī.), amatāsittasannibhaṃ’.
14.
 ‘‘Kaccānassa guṇaṃ sutvā, taṃ ṭhānaṃ patthayaṃ ṭhito;
Anāgatamhi addhāne, gotamassa mahāmune.
15.
 ‘‘Tassa dhammesu dāyādo, oraso dhammanimmito;
Kaccāno nāma nāmena, hessati satthu sāvako.
16.
 ‘‘Bahussuto mahāñāṇī, adhippāyavidū mune;
Pāpuṇissati taṃ ṭhānaṃ, yathāyaṃ byākato mayā.
17.
 ‘‘Satasahassito kappe, yaṃ kammamakariṃ tadā;
Duggatiṃ nābhijānāmi, buddhapūjāyidaṃ phalaṃ.
18.
 ‘‘Duve bhave saṃsarāmi, devatte atha mānuse;
Aññaṃ gatiṃ na gacchāmi, buddhapūjāyidaṃ phalaṃ.
19.
 ‘‘Duve  kule pajāyāmi, khattiye atha brāhmaṇe;
Nīce kule na jāyāmi, buddhapūjāyidaṃ phalaṃ.
20.
 ‘‘Pacchime  ca bhave dāni, jāto ujjeniyaṃ pure jāto, ujjeniyaṃ pure rame (syā.);
Pajjotassa ca caṇḍassa, purohitadijādhino purohitadijātino (sī. pī.).
21.
 ‘‘Putto tiriṭivacchassa tiriṭavacchassa (sī.), tipitivacchassa (syā.), nipuṇo vedapāragū;
Mātā ca candimā nāma, kaccānohaṃ varattaco.
22.
 ‘‘Vīmaṃsanatthaṃ buddhassa, bhūmipālena pesito;
Disvā mokkhapuradvāraṃ, nāyakaṃ guṇasañcayaṃ.
23.
 ‘‘Sutvā ca vimalaṃ vākyaṃ, gatipaṅkavisosanaṃ;
Pāpuṇiṃ amataṃ santaṃ, sesehi saha sattahi.
24.
 ‘‘Adhippāyavidū jāto, sugatassa mahāmate;
Ṭhapito etadagge ca, susamiddhamanoratho.
25.
 ‘‘Kilesā jhāpitā mayhaṃ, bhavā sabbe samūhatā;
Nāgova bandhanaṃ chetvā, viharāmi anāsavo.
26.
 ‘‘Svāgataṃ  vata me āsi, mama buddhassa santike;
‘‘Svāgataṃ vata me āsi, mama buddhassa santike; Tisso vijjā anuppattā, kataṃ buddhassa sāsanaṃ.
27.
 ‘‘Paṭisambhidā catasso, vimokkhāpi ca aṭṭhime;
Chaḷabhiññā sacchikatā, kataṃ buddhassa sāsanaṃ’’.
Itthaṃ sudaṃ āyasmā mahākaccāyano thero imā gāthāyo
Abhāsitthāti.
Mahākaccāyanattherassāpadānaṃ paṭhamaṃ.
2. Vakkalittheraapadānaṃ
28.
 ‘‘Ito  satasahassamhi, kappe uppajji nāyako;
Anomanāmo amito, nāmena padumuttaro.
29.
 ‘‘Padumākāravadano, padumāmalasucchavī;
Lokenānupalittova toyena padumaṃ yathā.
30.
 ‘‘Vīro padumapattakkho, kanto ca padumaṃ yathā;
Padumuttaragandhova, tasmā so padumuttaro.
31.
 ‘‘Lokajeṭṭho ca nimmāno, andhānaṃ nayanūpamo;
Santaveso guṇanidhi, karuṇāmatisāgaro.
32.
 ‘‘Sa kadāci mahāvīro, brahmāsurasuraccito;
Sadevamanujākiṇṇe, janamajjhe jinuttamo januttamo (syā. pī.), anuttamo (ka.) vaṅgīsattherāpadānepi.
33.
 ‘‘Vadanena sugandhena, madhurena rutena ca;
Rañjayaṃ parisaṃ sabbaṃ, santhavī sāvakaṃ sakaṃ.
34.
 ‘‘Saddhādhimutto  sumati, mama dassanalālaso dassanasālayo (syā.);
Natthi etādiso añño, yathāyaṃ bhikkhu vakkali.
35.
 ‘‘Tadāhaṃ haṃsavatiyaṃ, nagare brāhmaṇatrajo;
Hutvā sutvā ca taṃ vākyaṃ, taṃ ṭhānamabhirocayiṃ.
36.
 ‘‘Sasāvakaṃ  taṃ vimalaṃ, nimantetvā tathāgataṃ;
Sattāhaṃ bhojayitvāna, dussehacchādayiṃ tadā.
37.
 ‘‘Nipacca  sirasā tassa, anantaguṇasāgare;
Nimuggo pītisampuṇṇo, idaṃ vacanamabraviṃ.
38.
 ‘‘‘Yo so tayā santhavito, ito sattamake muni idha saddhādhimutto isi (syā.), ito sattamakehani (sī. pī.);
Bhikkhu saddhāvataṃ aggo, tādiso homahaṃ mune’.
39.
 ‘‘Evaṃ vutte mahāvīro, anāvaraṇadassano;
Imaṃ vākyaṃ udīresi, parisāya mahāmuni.
40.
 ‘‘‘Passathetaṃ māṇavakaṃ, pītamaṭṭhanivāsanaṃ;
Hemayaññopacitaṅgaṃ hemayaññopavītaṅgaṃ (sī.), jananettamanoharaṃ.
41.
 ‘‘‘Eso anāgataddhāne, gotamassa mahesino;
Aggo saddhādhimuttānaṃ, sāvakoyaṃ bhavissati.
42.
 ‘‘‘Devabhūto manusso vā, sabbasantāpavajjito;
Sabbabhogaparibyūḷho, sukhito saṃsarissati.
43.
 ‘‘‘Satasahassito kappe, okkākakulasambhavo;
Gotamo nāma gottena, satthā loke bhavissati.
44.
 ‘‘‘Tassa dhammesu dāyādo, oraso dhammanimmito;
Vakkali nāma nāmena, hessati satthu sāvako’.
45.
 ‘‘Tena kammavisesena, cetanāpaṇidhīhi ca;
Jahitvā mānusaṃ dehaṃ, tāvatiṃsamagacchahaṃ.
46.
 ‘‘Sabbattha sukhito hutvā, saṃsaranto bhavābhave;
Sāvatthiyaṃ pure jāto, kule aññatare ahaṃ.
47.
 ‘‘Nonītasukhumālaṃ  maṃ, jātapallavakomalaṃ;
Mandaṃ uttānasayanaṃ, pisācabhayatajjitā.
48.
 ‘‘Pādamūle mahesissa, sāyesuṃ dīnamānasā;
Imaṃ dadāma te nātha, saraṇaṃ hohi nāyaka.
49.
 ‘‘Tadā  paṭiggahi so maṃ, bhītānaṃ saraṇo muni;
Jālinā cakkaṅkitena saṅkalaṅkena (sī.), mudukomalapāṇinā.
50.
 ‘‘Tadā pabhuti tenāhaṃ, arakkheyyena rakkhito;
Sabbaveravinimutto sabbabyādhivinimutto (syā.), sabbūpadhivinimutto (pī.), sukhena parivuddhito.
51.
 ‘‘Sugatena  vinā bhūto, ukkaṇṭhāmi muhuttakaṃ;
Jātiyā sattavassohaṃ, pabbajiṃ anagāriyaṃ.
52.
 ‘‘Sabbapāramisambhūtaṃ, nīlakkhinayanaṃ laṅkinīlayanaṃ (sī.) varaṃ;
Rūpaṃ sabbasubhākiṇṇaṃ, atitto viharāmahaṃ vihayāmahaṃ (sī. pī.).
53.
 ‘‘Buddharūparatiṃ buddho rūparatiṃ (sī.) ñatvā, tadā ovadi maṃ jino;
‘Alaṃ vakkali kiṃ rūpe, ramase bālanandite.
54.
 ‘‘‘Yo hi passati saddhammaṃ, so maṃ passati paṇḍito;
Apassamāno saddhammaṃ, maṃ passampi na passati.
55.
 ‘‘‘Anantādīnavo kāyo, visarukkhasamūpamo;
Āvāso sabbarogānaṃ, puñjo dukkhassa kevalo.
56.
 ‘‘‘Nibbindiya tato rūpe, khandhānaṃ udayabbayaṃ;
Passa upakkilesānaṃ, sukhenantaṃ gamissati’.
57.
 ‘‘Evaṃ  tenānusiṭṭhohaṃ, nāyakena hitesinā;
Gijjhakūṭaṃ samāruyha, jhāyāmi girikandare.
58.
 ‘‘Ṭhito pabbatapādamhi, assāsayi mamāhaso (sī.) mahāmuni;
Vakkalīti jino vācaṃ, taṃ sutvā mudito ahaṃ.
59.
 ‘‘Pakkhandiṃ selapabbhāre, anekasataporise;
Tadā buddhānubhāvena, sukheneva mahiṃ gato.
60.
 ‘‘Punopi punāpi (syā.), muni maṃ (ka.) dhammaṃ deseti, khandhānaṃ udayabbayaṃ;
Tamahaṃ dhammamaññāya, arahattamapāpuṇiṃ.
61.
 ‘‘Sumahāparisamajjhe , tadā maṃ caraṇantago;
Aggaṃ saddhādhimuttānaṃ, paññapesi mahāmati.
62.
 ‘‘Satasahassito kappe, yaṃ kammamakariṃ tadā;
Duggatiṃ nābhijānāmi, buddhapūjāyidaṃ phalaṃ.
63.
 ‘‘Kilesā  jhāpitā mayhaṃ…pe… viharāmi anāsavo.
64.
 ‘‘Svāgataṃ vata me āsi…pe… kataṃ buddhassa sāsanaṃ.
65.
 ‘‘Paṭisambhidā  catasso…pe… kataṃ buddhassa sāsanaṃ’’.
Itthaṃ sudaṃ āyasmā vakkalitthero imā gāthāyo
Abhāsitthāti.
Vakkalittherassāpadānaṃ dutiyaṃ.
3. Mahākappinattheraapadānaṃ
66.
 ‘‘Padumuttaro  nāma jino, sabbadhammāna pāragū;
Udito ajaṭākāse jagadākāse (sī.), jaladākāse (pī.), ravīva saradambare.
67.
 ‘‘Vacanābhāya bodheti, veneyyapadumāni so;
Kilesapaṅkaṃ soseti, matiraṃsīhi nāyako.
68.
 ‘‘Titthiyānaṃ yase yaso (sī. pī.) hanti, khajjotābhā yathā ravi;
Saccatthābhaṃ pakāseti, ratanaṃva divākaro.
69.
 ‘‘Guṇānaṃ āyatibhūto, ratanānaṃva sāgaro;
Pajjunnoriva bhūtāni, dhammameghena vassati.
70.
 ‘‘Akkhadasso tadā āsiṃ, nagare haṃsasavhaye;
Upecca dhammamassosiṃ, jalajuttamanāmino.
71.
 ‘‘Ovādakassa bhikkhūnaṃ, sāvakassa katāvino;
Guṇaṃ pakāsayantassa, tappayantassa tosayantassa (sī.), hāsayantassa (syā.), vāsayantassa (pī.) me manaṃ.
72.
 ‘‘Sutvā patīto sumano, nimantetvā tathāgataṃ;
Sasissaṃ bhojayitvāna, taṃ ṭhānamabhipatthayiṃ.
73.
 ‘‘Tadā  haṃsasamabhāgo, haṃsadundubhinissano haṃsadundubhisussaro (sī.);
Passathetaṃ mahāmattaṃ, vinicchayavisāradaṃ.
74.
 ‘‘Patitaṃ pādamūle me, samuggatatanūruhaṃ;
Jīmūtavaṇṇaṃ pīṇaṃsaṃ, pasannanayanānanaṃ.
75.
 ‘‘Parivārena  mahatā, rājayuttaṃ mahāyasaṃ;
Eso katāvino ṭhānaṃ, pattheti muditāsayo.
76.
 ‘‘‘Iminā  paṇipātena, cāgena paṇidhīhi ca piṇḍapātena, cetanā paṇidhīhi ca (sī.);
Kappasatasahassāni, nupapajjati duggatiṃ.
77.
 ‘‘‘Devesu devasobhaggaṃ, manussesu mahantataṃ;
Anubhotvāna sesena abhutvāva sesena (sī.), anubhotvāva sesena (syā.), nibbānaṃ pāpuṇissati.
78.
 ‘‘‘Satasahassito kappe, okkākakulasambhavo;
Gotamo nāma gottena, satthā loke bhavissati.
79.
 ‘‘‘Tassa dhammesu dāyādo, oraso dhammanimmito;
Kappino nāma nāmena, hessati satthu sāvako’.
80.
 ‘‘Tatohaṃ sukataṃ kāraṃ, katvāna jinasāsane;
Jahitvā mānusaṃ dehaṃ, tusitaṃ agamāsahaṃ.
81.
 ‘‘Devamānusarajjāni, sataso anusāsiya;
Bārāṇasiyamāsanne, jāto keniyajātiyaṃ.
82.
 ‘‘Sahassaparivārena satasahassaparivāro (syā.), sapajāpatiko ahaṃ;
Pañca paccekabuddhānaṃ, satāni samupaṭṭhahiṃ.
83.
 ‘‘Temāsaṃ bhojayitvāna, pacchādamha ticīvaraṃ;
Tato cutā mayaṃ sabbe, ahumha tidasūpagā.
84.
 ‘‘Puno sabbe manussattaṃ, agamimha tato cutā;
Kukkuṭamhi pure jātā, himavantassa passato.
85.
 ‘‘Kappino  nāmahaṃ āsiṃ, rājaputto mahāyaso;
Sesāmaccakule jātā, mameva parivārayuṃ.
86.
 ‘‘Mahārajjasukhaṃ patto, sabbakāmasamiddhimā;
Vāṇijehi samakkhātaṃ, buddhuppādamahaṃ suṇiṃ.
87.
 ‘‘‘Buddho loke samuppanno, asamo ekapuggalo;
So pakāseti saddhammaṃ, amataṃ sukhamuttamaṃ.
88.
 ‘‘‘Suyuttā tassa sissā ca, sumuttā ca anāsavā’;
‘‘Sutvā nesaṃ suvacanaṃ, sakkaritvāna vāṇije.
89.
 ‘‘Pahāya rajjaṃ sāmacco, nikkhamiṃ buddhamāmako;
Nadiṃ disvā mahācandaṃ, pūritaṃ samatittikaṃ.
90.
 ‘‘Appatiṭṭhaṃ  anālambaṃ, duttaraṃ sīghavāhiniṃ;
Guṇaṃ saritvā buddhassa, sotthinā samatikkamiṃ.
91.
 ‘‘‘Bhavasotaṃ sace buddho, tiṇṇo lokantagū vidū vibhū (ka.);
Etena saccavajjena, gamanaṃ me samijjhatu.
92.
 ‘‘‘Yadi  santigamo maggo, mokkho caccantikaṃ mokkhadaṃ santikaṃ (syā.) sukhaṃ;
Etena saccavajjena, gamanaṃ me samijjhatu.
93.
 ‘‘‘Saṅgho ce tiṇṇakantāro, puññakkhetto anuttaro;
Etena saccavajjena, gamanaṃ me samijjhatu’.
94.
 ‘‘Saha kate saccavare, maggā apagataṃ jalaṃ;
Tato sukhena uttiṇṇo, nadītīre manorame.
95.
 ‘‘Nisinnaṃ  addasaṃ buddhaṃ, udentaṃva pabhaṅkaraṃ;
Jalantaṃ hemaselaṃva, dīparukkhaṃva jotitaṃ.
96.
 ‘‘Sasiṃva tārāsahitaṃ, sāvakehi purakkhataṃ;
Vāsavaṃ viya vassantaṃ, desanājaladantaraṃ devena jalanandanaṃ (syā. pī.).
97.
 ‘‘Vanditvāna sahāmacco, ekamantamupāvisiṃ;
Tato no āsayaṃ tato ajjhāsayaṃ (syā.) ñatvā, buddho dhammamadesayi.
98.
 ‘‘Sutvāna  dhammaṃ vimalaṃ, avocumha mayaṃ jinaṃ;
‘Pabbājehi mahāvīra, nibbindāmha nibbinnāmha (sī. pī.), otiṇṇamha (syā.) mayaṃ bhave’.
99.
 ‘‘‘Svakkhāto bhikkhave dhammo, dukkhantakaraṇāya vo;
Caratha brahmacariyaṃ’, iccāha munisattamo.
100.
 ‘‘Saha vācāya sabbepi, bhikkhuvesadharā mayaṃ;
Ahumha upasampannā, sotāpannā ca sāsane.
101.
 ‘‘Tato jetavanaṃ gantvā, anusāsi vināyako;
Anusiṭṭho jinenāhaṃ, arahattamapāpuṇiṃ.
102.
 ‘‘Tato bhikkhusahassāni bhikkhusahassaṃ taṃ (sī. pī.), anusāsimahaṃ tadā;
Mamānusāsanakarā, tepi āsuṃ anāsavā.
103.
 ‘‘Jino tasmiṃ guṇe tuṭṭho, etadagge ṭhapesi maṃ;
Bhikkhuovādakānaggo, kappinoti mahājane.
104.
 ‘‘Satasahasse  kataṃ kammaṃ, phalaṃ dassesi me idha;
Pamutto saravegova, kilese jhāpayiṃ jhāpayī (sī.) mama.
105.
 ‘‘Kilesā  jhāpitā mayhaṃ…pe… viharāmi anāsavo.
106.
 ‘‘Svāgataṃ vata me āsi…pe… kataṃ buddhassa sāsanaṃ.
107.
 ‘‘Paṭisambhidā catasso…pe… kataṃ buddhassa sāsanaṃ’’.
Itthaṃ sudaṃ āyasmā mahākappino thero imā gāthāyo
Abhāsitthāti.
Mahākappinattherassāpadānaṃ tatiyaṃ.
4. Dabbamallaputtattheraapadānaṃ
108.
 ‘‘Padumuttaro  nāma jino, sabbalokavidū muni;
Ito satasahassamhi, kappe uppajji cakkhumā.
109.
 ‘‘Ovādako viññāpako, tārako sabbapāṇinaṃ;
Desanākusalo buddho, tāresi janataṃ bahuṃ.
110.
 ‘‘Anukampako  kāruṇiko, hitesī sabbapāṇinaṃ;
Sampatte titthiye sabbe, pañcasīle patiṭṭhapi patiṭṭhahi (syā. ka.).
111.
 ‘‘Evaṃ nirākulaṃ āsi, suññataṃ suññakaṃ (sī.) evamuparipi titthiyehi ca;
Vicittaṃ arahantehi, vasībhūtehi tādibhi.
112.
 ‘‘Ratanānaṭṭhapaññāsaṃ, uggato so mahāmuni;
Kañcanagghiyasaṅkāso, bāttiṃsavaralakkhaṇo.
113.
 ‘‘Vassasatasahassāni , āyu vijjati tāvade;
Tāvatā tiṭṭhamāno so, tāresi janataṃ bahuṃ.
114.
 ‘‘Tadāhaṃ haṃsavatiyaṃ, seṭṭhiputto mahāyaso;
Upetvā lokapajjotaṃ, assosiṃ dhammadesanaṃ.
115.
 ‘‘Senāsanāni bhikkhūnaṃ, paññāpentaṃ sasāvakaṃ;
Kittayantassa vacanaṃ, suṇitvā mudito ahaṃ.
116.
 ‘‘Adhikāraṃ  sasaṅghassa, katvā tassa mahesino;
Nipacca sirasā pāde, taṃ ṭhānamabhipatthayiṃ.
117.
 ‘‘Tadāha sa mahāvīro, mama kammaṃ pakittayaṃ;
‘Yo sasaṅghamabhojesi, sattāhaṃ lokanāyakaṃ.
118.
 ‘‘‘Soyaṃ kamalapattakkho, sīhaṃso kanakattaco;
Mama pādamūle nipati patito (pī.), patthayaṃ ṭhānamuttamaṃ.
119.
 ‘‘‘Satasahassito kappe, okkākakulasambhavo;
Gotamo nāma gottena, satthā loke bhavissati.
120.
 ‘‘‘Sāvako tassa buddhassa, dabbo nāmena vissuto;
Senāsanapaññāpako, aggo hessatiyaṃ tadā’.
121.
 ‘‘Tena kammena sukatena, cetanāpaṇidhīhi ca;
Jahitvā mānusaṃ dehaṃ, tāvatiṃsamagacchahaṃ.
122.
 ‘‘Satānaṃ tīṇikkhattuñca, devarajjamakārayiṃ;
Satānaṃ pañcakkhattuñca, cakkavattī ahosahaṃ.
123.
 ‘‘Padesarajjaṃ  vipulaṃ, gaṇanāto asaṅkhiyaṃ;
Sabbattha sukhito āsiṃ, tassa kammassa vāhasā.
124.
 ‘‘Ekanavutito kappe, vipassī nāma nāyako;
Uppajji cārudassano cārunayano (sī. syā. pī.), sabbadhammavipassako.
125.
 ‘‘Duṭṭhacitto upavadiṃ, sāvakaṃ tassa tādino;
Sabbāsavaparikkhīṇaṃ, suddhoti ca vijāniya.
126.
 ‘‘Tasseva naravīrassa, sāvakānaṃ mahesinaṃ;
Salākañca gahetvāna salākaṃ paggahetvāna (sī. pī.), khīrodanamadāsahaṃ.
127.
 ‘‘Imamhi bhaddake kappe, brahmabandhu mahāyaso;
Kassapo nāma gottena, uppajji vadataṃ varo.
128.
 ‘‘Sāsanaṃ jotayitvāna, abhibhuyya kutitthiye;
Vineyye vinayitvāva, nibbuto so sasāvako.
129.
 ‘‘Sasisse nibbute nāthe, atthamentamhi sāsane;
Devā kandiṃsu saṃviggā, muttakesā rudammukhā.
130.
 ‘‘Nibbāyissati  dhammakkho, na passissāma subbate;
Na suṇissāma saddhammaṃ, aho no appapuññatā.
131.
 ‘‘Tadāyaṃ pathavī sabbā, acalā sā calācalā calācalī (sī.), pulāpulī (syā.);
Sāgaro ca sasokova, vinadī karuṇaṃ giraṃ.
132.
 ‘‘Catuddisā dundubhiyo, nādayiṃsu amānusā;
Samantato asaniyo, phaliṃsu ca bhayāvahā.
133.
 ‘‘Ukkā  patiṃsu nabhasā, dhūmaketu ca dissati;
Sadhūmā jālavaṭṭā ca sabbathalajasattā ca (sī.), raviṃsu karuṇaṃ migā.
134.
 ‘‘Uppāde dāruṇe disvā, sāsanatthaṅgasūcake;
Saṃviggā bhikkhavo satta, cintayimha mayaṃ tadā.
135.
 ‘‘Sāsanena vināmhākaṃ, jīvitena alaṃ mayaṃ;
Pavisitvā mahāraññaṃ, yuñjāma jinasāsanaṃ.
136.
 ‘‘Addasamha  tadāraññe, ubbiddhaṃ selamuttamaṃ;
Nisseṇiyā tamāruyha, nisseṇiṃ pātayimhase.
137.
 ‘‘Tadā  ovadi no thero, buddhuppādo sudullabho;
Saddhātidullabhā laddhā, thokaṃ sesañca sāsanaṃ.
138.
 ‘‘Nipatanti khaṇātītā, anante dukkhasāgare;
Tasmā payogo kattabbo, yāva ṭhāti mune mataṃ yāva tiṭṭhati sāsanaṃ (syā.).
139.
 ‘‘Arahā āsi so thero, anāgāmī tadānugo;
Susīlā itare yuttā, devalokaṃ agamhase.
140.
 ‘‘Nibbuto tiṇṇasaṃsāro, suddhāvāse ca ekako;
Ahañca pakkusāti ca, sabhiyo bāhiyo tathā.
141.
 ‘‘Kumārakassapo ceva, tattha tatthūpagā mayaṃ;
Saṃsārabandhanā muttā, gotamenānukampitā.
142.
 ‘‘Mallesu kusinārāyaṃ, jāto gabbheva me sato;
Mātā matā citāruḷhā, tato nippatito ahaṃ.
143.
 ‘‘Patito  dabbapuñjamhi, tato dabboti vissuto;
Brahmacārībalenāhaṃ, vimutto sattavassiko.
144.
 ‘‘Khīrodanabalenāhaṃ , pañcahaṅgehupāgato;
Khīṇāsavopavādena, pāpehi bahucodito.
145.
 ‘‘Ubho puññañca pāpañca, vītivattomhi dānihaṃ;
Patvāna paramaṃ santiṃ, viharāmi anāsavo.
146.
 ‘‘Senāsanaṃ paññāpayiṃ, hāsayitvāna subbate;
Jino tasmiṃ guṇe tuṭṭho, etadagge ṭhapesi maṃ.
147.
 ‘‘Kilesā jhāpitā mayhaṃ…pe… viharāmi anāsavo.
148.
 ‘‘Svāgataṃ vata me āsi…pe… kataṃ buddhassa sāsanaṃ.
149.
 ‘‘Paṭisambhidā catasso…pe… kataṃ buddhassa sāsanaṃ’’.
Itthaṃ sudaṃ āyasmā dabbamallaputto thero imā gāthāyo
Abhāsitthāti.
Dabbamallaputtattherassāpadānaṃ catutthaṃ.
5. Kumārakassapattheraapadānaṃ
150.
 ‘‘Ito  satasahassamhi, kappe uppajji nāyako;
Sabbalokahito vīro, padumuttaranāmako.
151.
 ‘‘Tadāhaṃ  brāhmaṇo hutvā, vissuto vedapāragū;
Divāvihāraṃ vicaraṃ, addasaṃ lokanāyakaṃ.
152.
 ‘‘Catusaccaṃ  pakāsentaṃ, bodhayantaṃ sadevakaṃ;
Vicittakathikānaggaṃ, vaṇṇayantaṃ mahājane.
153.
 ‘‘Tadā muditacittohaṃ, nimantetvā tathāgataṃ;
Nānārattehi vatthehi, alaṅkaritvāna maṇḍapaṃ.
154.
 ‘‘Nānāratanapajjotaṃ, sasaṅghaṃ bhojayiṃ tahiṃ;
Bhojayitvāna sattāhaṃ, nānaggarasabhojanaṃ.
155.
 ‘‘Nānācittehi nānāvaṇṇehi (sī.) pupphehi, pūjayitvā sasāvakaṃ mahāvīraṃ (ka.);
Nipacca pādamūlamhi, taṃ ṭhānaṃ patthayiṃ ahaṃ.
156.
 ‘‘Tadā  munivaro āha, karuṇekarasāsayo karuṇo karuṇālayo (syā.);
‘Passathetaṃ dijavaraṃ, padumānanalocanaṃ.
157.
 ‘‘‘Pītipāmojjabahulaṃ, samuggatatanūruhaṃ;
Hāsamhitavisālakkhaṃ, mama sāsanalālasaṃ.
158.
 ‘‘‘Patitaṃ pādamūle me, ekāvatthasumānasaṃ ekavatthaṃ sumānasaṃ (syā. ka.);
Esa pattheti taṃ ṭhānaṃ, vicittakathikattanaṃ vicittakathikattadaṃ (sī. pī.).
159.
 ‘‘‘Satasahassito kappe, okkākakulasambhavo;
Gotamo nāma gottena, satthā loke bhavissati.
160.
 ‘‘‘Tassa dhammesu dāyādo, oraso dhammanimmito;
Kumārakassapo nāma, hessati satthu sāvako.
161.
 ‘‘‘Vicittapupphadussānaṃ , ratanānañca vāhasā;
Vicittakathikānaṃ so, aggataṃ pāpuṇissati’.
162.
 ‘‘Tena  kammena sukatena, cetanāpaṇidhīhi ca;
Jahitvā mānusaṃ dehaṃ, tāvatiṃsamagacchahaṃ.
163.
 ‘‘Paribbhamaṃ bhavābhave bhavākāse (sī. pī.), raṅgamajjhe yathā naṭo;
Sākhamigatrajo hutvā, migiyā kucchimokkamiṃ.
164.
 ‘‘Tadā mayi kucchigate, vajjhavāro upaṭṭhito;
Sākhena cattā me mātā, nigrodhaṃ saraṇaṃ gatā.
165.
 ‘‘Tena sā migarājena, maraṇā parimocitā;
Pariccajitvā sapāṇaṃ saṃpāṇaṃ (sī. pī.), mamevaṃ ovadī tadā.
166.
 ‘‘‘Nigrodhameva seveyya, na sākhamupasaṃvase;
Nigrodhasmiṃ mataṃ seyyo, yañce sākhamhi jīvitaṃ’.
167.
 ‘‘Tenānusiṭṭhā migayūthapena, ahañca mātā ca tathetare ca citare ca (syā.), tassovādena (pī.), citare ca tassovādaṃ (ka.);
Āgamma  rammaṃ tusitādhivāsaṃ, gatā pavāsaṃ sagharaṃ yatheva.
168.
 ‘‘Puno kassapavīrassa, atthamentamhi sāsane;
Āruyha selasikharaṃ, yuñjitvā jinasāsanaṃ.
169.
 ‘‘Idānāhaṃ rājagahe, jāto seṭṭhikule ahuṃ;
Āpannasattā me mātā, pabbaji anagāriyaṃ.
170.
 ‘‘Sagabbhaṃ  taṃ viditvāna, devadattamupānayuṃ;
So avoca ‘vināsetha, pāpikaṃ bhikkhuniṃ imaṃ’.
171.
 ‘‘Idānipi munindena, jinena anukampitā;
Sukhinī ajanī mayhaṃ, mātā bhikkhunupassaye.
172.
 ‘‘Taṃ viditvā mahīpālo, kosalo maṃ aposayi;
Kumāraparihārena, nāmenāhañca kassapo.
173.
 ‘‘Mahākassapamāgamma, ahaṃ kumārakassapo;
Vammikasadisaṃ kāyaṃ, sutvā buddhena desitaṃ.
174.
 ‘‘Tato  cittaṃ vimucci me, anupādāya sabbaso;
Pāyāsiṃ damayitvāhaṃ, etadaggamapāpuṇiṃ.
175.
 ‘‘Kilesā jhāpitā mayhaṃ…pe… viharāmi anāsavo.
176.
 ‘‘Svāgataṃ vata me āsi…pe… kataṃ buddhassa sāsanaṃ.
177.
 ‘‘Paṭisambhidā catasso…pe… kataṃ buddhassa sāsanaṃ’’.
Itthaṃ sudaṃ āyasmā kumārakassapo thero imā gāthāyo
Abhāsitthāti.
Kumārakassapattherassāpadānaṃ pañcamaṃ.
Catuvīsatimaṃ bhāṇavāraṃ.
6. Bāhiyattheraapadānaṃ
178.
 ‘‘Ito  satasahassamhi, kappe uppajji nāyako;
Mahappabho tilokaggo, nāmena padumuttaro.
179.
 ‘‘Khippābhiññassa bhikkhussa, guṇaṃ kittayato mune;
Sutvā udaggacittohaṃ, kāraṃ katvā mahesino.
180.
 ‘‘Datvā sattāhikaṃ dānaṃ, sasissassa mune ahaṃ;
Abhivādiya sambuddhaṃ, taṃ ṭhānaṃ patthayiṃ tadā.
181.
 ‘‘Tato maṃ byākari buddho, ‘etaṃ passatha brāhmaṇaṃ;
Patitaṃ pādamūle me, cariyaṃ paccavekkhaṇaṃ pasannanayanānanaṃ (sī.), pīnasampannavekkhaṇaṃ (syā.), pīṇaṃsaṃ paccavekkhaṇaṃ (pī.).
182.
 ‘‘‘Hemayaññopacitaṅgaṃ , avadātatanuttacaṃ;
Palambabimbatamboṭṭhaṃ, setatiṇhasamaṃ dijaṃ.
183.
 ‘‘‘Guṇathāmabahutaraṃ, samuggatatanūruhaṃ;
Guṇoghāyatanībhūtaṃ, pītisamphullitānanaṃ.
184.
 ‘‘‘Eso patthayate ṭhānaṃ, khippābhiññassa bhikkhuno;
Anāgate mahāvīro, gotamo nāma hessati.
185.
 ‘‘‘Tassa  dhammesu dāyādo, oraso dhammanimmito;
Bāhiyo nāma nāmena, hessati satthu sāvako’.
186.
 ‘‘Tadā hi tuṭṭho vuṭṭhāya, yāvajīvaṃ mahāmune;
Kāraṃ katvā cuto saggaṃ, agaṃ sabhavanaṃ yathā.
187.
 ‘‘Devabhūto  manusso vā, sukhito tassa kammuno;
Vāhasā saṃsaritvāna, sampattimanubhomahaṃ.
188.
 ‘‘Puna kassapavīrassa, atthamentamhi atthaṅgatamhi (syā.) sāsane;
Āruyha selasikharaṃ, yuñjitvā jinasāsanaṃ.
189.
 ‘‘Visuddhasīlo sappañño, jinasāsanakārako;
Tato cutā pañca janā, devalokaṃ agamhase.
190.
 ‘‘Tatohaṃ bāhiyo jāto, bhārukacche puruttame;
Tato nāvāya pakkhando pakkhanto (sī.), pakkanto (pī.), sāgaraṃ appasiddhiyaṃ atthasiddhiyaṃ (ka.).
191.
 ‘‘Tato nāvā abhijjittha, gantvāna katipāhakaṃ;
Tadā bhīsanake ghore, patito makarākare.
192.
 ‘‘Tadāhaṃ vāyamitvāna, santaritvā mahodadhiṃ;
Suppādapaṭṭanavaraṃ suppārapaṭṭanavaraṃ (sī. pī.), sampatto mandavedhito mandamedhiko (sī.), mandavedito (syā.), maddaverataṃ (ka.).
193.
 ‘‘Dārucīraṃ nivāsetvā, gāmaṃ piṇḍāya pāvisiṃ;
Tadāha so jano tuṭṭho, arahāyamidhāgato.
194.
 ‘‘Imaṃ annena pānena, vatthena sayanena ca;
Bhesajjena ca sakkatvā, hessāma sukhitā mayaṃ.
195.
 ‘‘Paccayānaṃ tadā lābhī, tehi sakkatapūjito;
Arahāhanti saṅkappaṃ, uppādesiṃ ayoniso.
196.
 ‘‘Tato  me cittamaññāya, codayī pubbadevatā;
‘Na tvaṃ upāyamaggaññū, kuto tvaṃ arahā bhave’.
197.
 ‘‘Codito  tāya saṃviggo, tadāhaṃ paripucchi taṃ;
‘Ke vā ete kuhiṃ loke, arahanto naruttamā.
198.
 ‘‘‘Sāvatthiyaṃ  kosalamandire jino, pahūtapañño varabhūrimedhaso;
So sakyaputto arahā anāsavo, deseti dhammaṃ arahattapattiyā.
199.
 ‘‘‘Tadassa sutvā vacanaṃ supīṇito pīṇitvā (ka.), nidhiṃva laddhā kapaṇoti vimhito;
Udaggacitto arahattamuttamaṃ, sudassanaṃ daṭṭhumanantagocaraṃ.
200.
 ‘‘‘Tadā tato nikkhamitvāna satthuno nikkhamituna satthuvaraṃ (sī.), sadā jinaṃ passāmi vimalānanaṃ parājinaṃ passāmi kamalānanaṃ (ka.);
Upecca rammaṃ vijitavhayaṃ vanaṃ, dije apucchiṃ kuhiṃ lokanandano.
201.
 ‘‘‘Tato avocuṃ naradevavandito, puraṃ paviṭṭho asanesanāya so;
Sasova paccehi (sī. syā.) khippaṃ munidassanussuko, upecca vandāhi tamaggapuggalaṃ’.
202.
 ‘‘Tatohaṃ tuvaṭaṃ gantvā, sāvatthiṃ puramuttamaṃ;
Vicarantaṃ tamaddakkhiṃ, piṇḍatthaṃ apihāgidhaṃ.
203.
 ‘‘Pattapāṇiṃ  alolakkhaṃ, pācayantaṃ pītākaraṃ bhājayantaṃ viyāmataṃ (sī.), jotayantaṃ idhāmataṃ (syā.), bhājayantaṃ idaṃmataṃ (pī.);
Sirīnilayasaṅkāsaṃ, ravidittiharānanaṃ.
204.
 ‘‘Taṃ samecca nipaccāhaṃ, idaṃ vacanamabraviṃ;
‘Kupathe vippanaṭṭhassa, saraṇaṃ hohi gotama.
205.
 ‘‘‘Pāṇasantāraṇatthāya , piṇḍāya vicarāmahaṃ;
Na te dhammakathākālo, iccāha munisattamo’.
206.
 ‘‘Tadā punappunaṃ buddhaṃ, āyāciṃ dhammalālaso;
Yo me dhammamadesesi, gambhīraṃ suññataṃ padaṃ.
207.
 ‘‘Tassa  dhammaṃ suṇitvāna, pāpuṇiṃ āsavakkhayaṃ;
Parikkhīṇāyuko santo, aho satthānukampako.
208.
 ‘‘Kilesā jhāpitā mayhaṃ…pe… viharāmi anāsavo.
209.
 ‘‘Svāgataṃ vata me āsi…pe… kataṃ buddhassa sāsanaṃ.
210.
 ‘‘Paṭisambhidā catasso…pe… kataṃ buddhassa sāsanaṃ.
211.
 ‘‘Evaṃ thero viyākāsi, bāhiyo dārucīriyo;
Saṅkārakūṭe patito, bhūtāviṭṭhāya gāviyā.
212.
 ‘‘Attano  pubbacariyaṃ, kittayitvā mahāmati;
Parinibbāyi so thero vīro (sī.), dhīro (syā.), sāvatthiyaṃ puruttame.
213.
 ‘‘Nagarā  nikkhamanto taṃ, disvāna isisattamo;
Dārucīradharaṃ dhīraṃ, bāhiyaṃ bāhitāgamaṃ.
214.
 ‘‘Bhūmiyaṃ patitaṃ dantaṃ, indaketūva pātitaṃ;
Gatāyuṃ sukkhakilesaṃ gatāyu saṃgataklesaṃ (sī. pī.), tadāyu saṅkatālesaṃ (ka.), jinasāsanakārakaṃ.
215.
 ‘‘Tato āmantayī satthā, sāvake sāsane rate;
‘Gaṇhatha netvā hutvā (syā. pī. ka.) jhāpetha, tanuṃ sabrahmacārino.
216.
 ‘‘‘Thūpaṃ karotha pūjetha, nibbuto so mahāmati;
Khippābhiññānamesaggo, sāvako me vacokaro.
217.
 ‘‘‘Sahassamapi ce gāthā, anatthapadasañhitā;
Ekaṃ gāthāpadaṃ seyyo, yaṃ sutvā upasammati.
218.
 ‘‘‘Yattha āpo ca pathavī, tejo vāyo na gādhati;
Na tattha sukkā jotanti, ādicco na pakāsati.
219.
 ‘‘‘Na tattha candimā bhāti, tamo tattha na vijjati;
Yadā ca attanā vedi, munimonena brāhmaṇo.
220.
 ‘‘‘Atha  rūpā arūpā ca, sukhadukkhā vimuccati’;
Iccevaṃ abhaṇī nātho, tilokasaraṇo muni’’.
Itthaṃ sudaṃ āyasmā bāhiyo thero imā gāthāyo
Abhāsitthāti.
Bāhiyattherassāpadānaṃ chaṭṭhaṃ.
7. Mahākoṭṭhikattheraapadānaṃ
221.
 ‘‘Padumuttaro  nāma jino, sabbalokavidū muni;
Ito satasahassamhi, kappe uppajji cakkhumā.
222.
 ‘‘Ovādako viññāpako, tārako sabbapāṇinaṃ;
Desanākusalo buddho, tāresi janataṃ bahuṃ.
223.
 ‘‘Anukampako  kāruṇiko, hitesī sabbapāṇinaṃ;
Sampatte titthiye sabbe, pañcasīle patiṭṭhapi.
224.
 ‘‘Evaṃ nirākulaṃ āsi, suññataṃ titthiyehi ca;
Vicittaṃ arahantehi, vasībhūtehi tādibhi.
225.
 ‘‘Ratanānaṭṭhapaññāsaṃ, uggato so mahāmuni;
Kañcanagghiyasaṅkāso, bāttiṃsavaralakkhaṇo.
226.
 ‘‘Vassasatasahassāni, āyu vijjati tāvade;
Tāvatā tiṭṭhamāno so, tāresi janataṃ bahuṃ.
227.
 ‘‘Tadāhaṃ haṃsavatiyaṃ, brāhmaṇo vedapāragū;
Upecca sabbalokaggaṃ sabbasāraggaṃ (sī.), sattapāragaṃ (pī.), assosiṃ dhammadesanaṃ.
228.
 ‘‘Tadā so sāvakaṃ vīro, pabhinnamatigocaraṃ;
Atthe dhamme nirutte ca, paṭibhāne ca kovidaṃ.
229.
 ‘‘Ṭhapesi etadaggamhi, taṃ sutvā mudito ahaṃ;
Sasāvakaṃ jinavaraṃ, sattāhaṃ bhojayiṃ tadā.
230.
 ‘‘Dussehacchādayitvāna , sasissaṃ buddhisāgaraṃ buddhasāgaraṃ (ka.);
Nipacca pādamūlamhi, taṃ ṭhānaṃ patthayiṃ ahaṃ.
231.
 ‘‘Tato  avoca lokaggo, ‘passathetaṃ dijuttamaṃ;
Vinataṃ pādamūle me, kamalodarasappabhaṃ.
232.
 ‘‘‘Buddhaseṭṭhassa seṭṭhaṃ buddhassa (syā. ka.) bhikkhussa, ṭhānaṃ patthayate ayaṃ;
Tāya saddhāya cāgena, saddhammassavanena tena dhammassavena (sī. pī. ka.) ca.
233.
 ‘‘‘Sabbattha sukhito hutvā, saṃsaritvā bhavābhave;
Anāgatamhi addhāne, lacchase taṃ manorathaṃ.
234.
 ‘‘‘Satasahassito kappe, okkākakulasambhavo;
Gotamo nāma gottena, satthā loke bhavissati.
235.
 ‘‘‘Tassa  dhammesu dāyādo, oraso dhammanimmito;
Koṭṭhiko nāma nāmena, hessati satthu sāvako’.
236.
 ‘‘Taṃ sutvā mudito hutvā, yāvajīvaṃ tadā jinaṃ;
Mettacitto paricariṃ, sato paññāsamāhito.
237.
 ‘‘Tena  kammavipākena, cetanāpaṇidhīhi ca;
Jahitvā mānusaṃ dehaṃ, tāvatiṃsamagacchahaṃ.
238.
 ‘‘Satānaṃ tīṇikkhattuñca, devarajjamakārayiṃ;
Satānaṃ pañcakkhattuñca, cakkavattī ahosahaṃ.
239.
 ‘‘Padesarajjaṃ vipulaṃ, gaṇanāto asaṅkhiyaṃ;
Sabbattha sukhito āsiṃ, tassa kammassa vāhasā.
240.
 ‘‘Duve  bhave saṃsarāmi, devatte atha mānuse;
Aññaṃ gatiṃ na gacchāmi, suciṇṇassa idaṃ phalaṃ.
241.
 ‘‘Duve kule pajāyāmi, khattiye atha brāhmaṇe;
‘‘Nīce kule na jāyāmi, suciṇṇassa idaṃ phalaṃ.
242.
 ‘‘Pacchime bhave sampatte, brahmabandhu ahosahaṃ;
Sāvatthiyaṃ vippakule, paccājāto mahaddhane.
243.
 ‘‘Mātā candavatī nāma, pitā me assalāyano;
Yadā me pitaraṃ buddho, vinayī sabbasuddhiyā.
244.
 ‘‘Tadā  pasanno sugate, pabbajiṃ anagāriyaṃ;
Moggallāno ācariyo, upajjhā sārisambhavo.
245.
 ‘‘Kesesu chijjamānesu, diṭṭhi chinnā samūlikā;
Nivāsento ca kāsāvaṃ, arahattamapāpuṇiṃ.
246.
 ‘‘Atthadhammaniruttīsu, paṭibhāne ca me mati;
Pabhinnā tena lokaggo, etadagge ṭhapesi maṃ.
247.
 ‘‘Asandiṭṭhaṃ viyākāsiṃ, upatissena pucchito;
Paṭisambhidāsu tenāhaṃ, aggo sambuddhasāsane.
248.
 ‘‘Kilesā jhāpitā mayhaṃ…pe… viharāmi anāsavo.
249.
 ‘‘Svāgataṃ vata me āsi…pe… kataṃ buddhassa sāsanaṃ.
250.
 ‘‘Paṭisambhidā  catasso…pe… kataṃ buddhassa sāsanaṃ’’.
Itthaṃ sudaṃ āyasmā mahākoṭṭhiko thero imā gāthāyo
Abhāsitthāti.
Mahākoṭṭhikattherassāpadānaṃ sattamaṃ.
8. Uruveḷakassapattheraapadānaṃ
251.
 ‘‘Padumuttaro  nāma jino, sabbalokavidū muni;
Ito satasahassamhi, kappe uppajji cakkhumā.
252.
 ‘‘Ovādako viññāpako, tārako sabbapāṇinaṃ;
Desanākusalo buddho, tāresi janataṃ bahuṃ.
253.
 ‘‘Anukampako kāruṇiko, hitesī sabbapāṇinaṃ;
Sampatte titthiye sabbe, pañcasīle patiṭṭhapi.
254.
 ‘‘Evaṃ nirākulaṃ āsi, suññataṃ titthiyehi ca;
Vicittaṃ arahantehi, vasībhūtehi tādibhi.
255.
 ‘‘Ratanānaṭṭhapaññāsaṃ, uggato so mahāmuni;
Kañcanagghiyasaṅkāso, bāttiṃsavaralakkhaṇo.
256.
 ‘‘Vassasatasahassāni , āyu vijjati tāvade;
Tāvatā tiṭṭhamāno so, tāresi janataṃ bahuṃ.
257.
 ‘‘Tadāhaṃ haṃsavatiyā, brāhmaṇo sādhusammato;
Upecca lokapajjotaṃ, assosiṃ dhammadesanaṃ.
258.
 ‘‘Tadā  mahāparisatiṃ, mahāparisasāvakaṃ;
Ṭhapentaṃ etadaggamhi, sutvāna mudito ahaṃ.
259.
 ‘‘Mahatā parivārena, nimantetvā mahājinaṃ;
Brāhmaṇānaṃ sahassena, sahadānamadāsahaṃ.
260.
 ‘‘Mahādānaṃ daditvāna, abhivādiya nāyakaṃ;
Ekamantaṃ ṭhito haṭṭho, idaṃ vacanamabraviṃ.
261.
 ‘‘‘Tayi saddhāya me vīra, adhikāraguṇena ca;
Parisā mahatī hotu, nibbattassa tahiṃ tahiṃ’.
262.
 ‘‘Tadā avoca parisaṃ, gajagajjitasussaro;
Karavīkaruto satthā, ‘etaṃ passatha brāhmaṇaṃ.
263.
 ‘‘‘Hemavaṇṇaṃ mahābāhuṃ, kamalānanalocanaṃ;
Udaggatanujaṃ haṭṭhaṃ, saddhavantaṃ guṇe mama.
264.
 ‘‘‘Esa  patthayate ṭhānaṃ patthayi taṃ ṭhānaṃ (syā.), sīhaghosassa bhikkhuno;
Anāgatamhi addhāne, lacchase taṃ manorathaṃ.
265.
 ‘‘‘Satasahassito kappe, okkākakulasambhavo;
Gotamo nāma gottena, satthā loke bhavissati.
266.
 ‘‘‘Tassa  dhammesu dāyādo, oraso dhammanimmito;
Kassapo nāma gottena, hessati satthu sāvako’.
267.
 ‘‘Ito dvenavute kappe, ahu satthā anuttaro;
Anūpamo asadiso, phusso lokagganāyako.
268.
 ‘‘So  ca sabbaṃ tamaṃ hantvā, vijaṭetvā mahājaṭaṃ;
Vassate amataṃ vuṭṭhiṃ, tappayanto sadevakaṃ.
269.
 ‘‘Tadā  hi bārāṇasiyaṃ, rājā paccā ahumhase;
Bhātaromha tayo sabbe, saṃvisaṭṭhāva rājino.
270.
 ‘‘Vīraṅgarūpā balino, saṅgāme aparājitā;
Tadā kupitapaccanto kuppati paccanto (ka.), amhe āha mahīpati.
271.
 ‘‘‘Etha gantvāna paccantaṃ, sodhetvā aṭṭavībalaṃ;
Khemaṃ vijiritaṃ katvā, puna dethāti bhāsatha’.
272.
 ‘‘Tato mayaṃ avocumha, yadi deyyāsi nāyakaṃ;
Upaṭṭhānāya amhākaṃ, sādhayissāma vo tato.
273.
 ‘‘Tato mayaṃ laddhavarā, bhūmipālena pesitā;
Nikkhittasatthaṃ paccantaṃ, katvā punarupacca taṃ.
274.
 ‘‘Yācitvā satthupaṭṭhānaṃ, rājānaṃ lokanāyakaṃ;
Munivīraṃ labhitvāna, yāvajīvaṃ yajimha taṃ.
275.
 ‘‘Mahagghāni ca vatthāni, paṇītāni rasāni ca;
Senāsanāni rammāni, bhesajjāni hitāni ca.
276.
 ‘‘Datvā sasaṅghamunino sasaṃghassa mune (sī. pī.), dhammenuppāditāni no;
Sīlavanto kāruṇikā, bhāvanāyuttamānasā.
277.
 ‘‘Saddhā paricaritvāna, mettacittena nāyakaṃ;
Nibbute tamhi lokagge, pūjaṃ katvā yathābalaṃ.
278.
 ‘‘Tato  cutā santusitaṃ tāvatiṃsaṃ (syā.), gatā tattha mahāsukhaṃ;
Anubhūtā mayaṃ sabbe, buddhapūjāyidaṃ phalaṃ.
279.
 ‘‘Māyākāro  yathā raṅge laddho (syā. pī.), dassesi vikatiṃ bahuṃ;
Tathā bhave bhamantohaṃ gamentohaṃ (ka.), bhavantohaṃ (syā.), videhādhipatī ahuṃ.
280.
 ‘‘Guṇāceḷassa vākyena, micchādiṭṭhigatāsayo;
Narakaṃ maggamārūḷho, rucāya mama dhītuyā.
281.
 ‘‘Ovādaṃ nādiyitvāna, brahmunā nāradenahaṃ;
Bahudhā saṃsito santo, diṭṭhiṃ hitvāna pāpikaṃ.
282.
 ‘‘Pūrayitvā  visesena, dasa kammapathānihaṃ;
Hitvāna dehamagamiṃ, saggaṃ sabhavanaṃ yathā.
283.
 ‘‘Pacchime bhave sampatte, brahmabandhu ahosahaṃ;
Bārāṇasiyaṃ phītāyaṃ, jāto vippamahākule.
284.
 ‘‘Maccubyādhijarā bhīto, ogāhetvā mahāvanaṃ jahitvāna mahādhanaṃ (sī.), jahitvā ca mahādhanaṃ (pī.);
Nibbānaṃ padamesanto, jaṭilesu paribbajiṃ.
285.
 ‘‘Tadā dve bhātaro mayhaṃ, pabbajiṃsu mayā saha;
Uruveḷāyaṃ māpetvā, assamaṃ nivasiṃ ahaṃ.
286.
 ‘‘Kassapo nāma gottena, uruveḷanivāsiko uruveḷāya nivasiṃ (syā.);
Tato me āsi paññatti, uruveḷakassapo iti.
287.
 ‘‘Nadīsakāse bhātā me, nadīkassapasavhayo;
Āsī sakāsanāmena, gayāyaṃ gayākassapo.
288.
 ‘‘Dve  satāni kaniṭṭhassa, tīṇi majjhassa bhātuno;
Mama pañca satānūnā, sissā sabbe mamānugā.
289.
 ‘‘Tadā upecca maṃ buddho, katvāna vividhāni me katvā nānāvidhāni me (sī.);
Pāṭihīrāni lokaggo, vinesi narasārathi.
290.
 ‘‘Sahassaparivārena, ahosiṃ ehibhikkhuko;
Teheva saha sabbehi, arahattamapāpuṇiṃ.
291.
 ‘‘Te  cevaññe ca bahavo, sissā maṃ parivārayuṃ;
Sāsituñca samatthohaṃ, tato maṃ isisattamo.
292.
 ‘‘Mahāparisabhāvasmiṃ , etadagge ṭhapesi maṃ;
Aho buddhe kataṃ kāraṃ, saphalaṃ me ajāyatha.
293.
 ‘‘Kilesā jhāpitā mayhaṃ…pe… viharāmi anāsavo.
294.
 ‘‘Svāgataṃ vata me āsi…pe… kataṃ buddhassa sāsanaṃ.
295.
 ‘‘Paṭisambhidā  catasso…pe… kataṃ buddhassa sāsanaṃ’’.
Itthaṃ sudaṃ āyasmā uruveḷakassapo thero imā gāthāyo
Abhāsitthāti.
Uruveḷakassapattherassāpadānaṃ aṭṭhamaṃ.
9. Rādhattheraapadānaṃ
296.
 ‘‘Padumuttaro  nāma jino, sabbalokavidū muni;
Ito satasahassamhi, kappe uppajji cakkhumā.
297.
 ‘‘Ovādako viññāpako, tārako sabbapāṇinaṃ;
Desanākusalo buddho, tāresi janataṃ bahuṃ.
298.
 ‘‘Anukampako kāruṇiko, hitesī sabbapāṇinaṃ;
Sampatte titthiye sabbe, pañcasīle patiṭṭhapi.
299.
 ‘‘Evaṃ nirākulaṃ āsi, suññataṃ titthiyehi ca;
Vicittaṃ arahantehi, vasībhūtehi tādibhi.
300.
 ‘‘Ratanānaṭṭhapaññāsaṃ, uggato so mahāmuni;
Kañcanagghiyasaṅkāso, bāttiṃsavaralakkhaṇo.
301.
 ‘‘Vassasatasahassāni, āyu vijjati tāvade;
Tāvatā tiṭṭhamāno so, tāresi janataṃ bahuṃ.
302.
 ‘‘Tadāhaṃ haṃsavatiyaṃ, brāhmaṇo mantapāragū;
Upecca taṃ naravaraṃ, assosiṃ dhammadesanaṃ.
303.
 ‘‘Paññapentaṃ mahāvīraṃ, parisāsu visāradaṃ;
Paṭibhāneyyakaṃ bhikkhuṃ, etadagge vināyakaṃ.
304.
 ‘‘Tadāhaṃ kāraṃ katvāna, sasaṅghe lokanāyake;
Nipacca sirasā pāde, taṃ ṭhānaṃ abhipatthayiṃ.
305.
 ‘‘Tato  maṃ bhagavā āha, siṅgīnikkhasamappabho;
Sarena rajanīyena, kilesamalahārinā.
306.
 ‘‘‘Sukhī  bhavassu dīghāyu, sijjhatu paṇidhī tava;
Sasaṅghe me kataṃ kāraṃ, atīva vipulaṃ tayā.
307.
 ‘‘‘Satasahassito  kappe, okkākakulasambhavo;
Gotamo nāma gottena, satthā loke bhavissati.
308.
 ‘‘‘Tassa dhammesu dāyādo, oraso dhammanimmito;
Rādhoti nāmadheyyena, hessati satthu sāvako.
309.
 ‘‘‘Sa te hetuguṇe tuṭṭho, sakyaputto narāsabho idaṃ pādadvayaṃ syāmamūle natthī;
Paṭibhāneyyakānaggaṃ, paññapessati nāyako’.
310.
 ‘‘Taṃ sutvā mudito hutvā, yāvajīvaṃ tadā jinaṃ;
Mettacitto paricariṃ, sato paññāsamāhito.
311.
 ‘‘Tena kammena sukatena, cetanāpaṇidhīhi ca;
Jahitvā mānusaṃ dehaṃ, tāvatiṃsamagacchahaṃ.
312.
 ‘‘Satānaṃ tīṇikkhattuñca, devarajjamakārayiṃ;
Satānaṃ pañcakkhattuñca, cakkavattī ahosahaṃ.
313.
 ‘‘Padesarajjaṃ vipulaṃ, gaṇanāto asaṅkhiyaṃ;
Sabbattha sukhito āsiṃ, tassa kammassa vāhasā.
314.
 ‘‘Pacchime bhave sampatte, giribbajapuruttame;
Jāto vippakule niddhe, vikalacchādanāsane.
315.
 ‘‘Kaṭacchubhikkhaṃ pādāsiṃ, sāriputtassa tādino;
Yadā  jiṇṇo ca vuddho ca, tadārāmamupāgamiṃ.
316.
 ‘‘Pabbajati na maṃ koci pabbājenti na maṃ keci (sī. syā pī.), jiṇṇadubbalathāmakaṃ;
Tena dīno vivaṇṇaṅgo vivaṇṇako (ka.), soko cāsiṃ tadā ahaṃ.
317.
 ‘‘Disvā mahākāruṇiko, mamamāha mamāha so (sī.), mamāha ca (pī.) mahāmuni;
‘Kimatthaṃ puttasokaṭṭo, brūhi te cittajaṃ rujaṃ’.
318.
 ‘‘‘Pabbajjaṃ na labhe vīra, svākkhāte tava sāsane;
Tena sokena dīnosmi, saraṇaṃ hohi nāyaka’.
319.
 ‘‘Tadā  bhikkhū samānetvā, apucchi munisattamo;
‘Imassa adhikāraṃ ye, saranti byāharantu te’.
320.
 ‘‘Sāriputto  tadāvoca, ‘kāramassa sarāmahaṃ;
Kaṭacchubhikkhaṃ dāpesi, piṇḍāya carato mama’.
321.
 ‘‘‘Sādhu sādhu kataññūsi, sāriputta imaṃ tuvaṃ;
Pabbājehi dijaṃ vuḍḍhaṃ, hessatājāniyo ayaṃ’.
322.
 ‘‘Tato  alatthaṃ pabbajjaṃ, kammavācopasampadaṃ;
Na cireneva kālena, pāpuṇiṃ āsavakkhayaṃ.
323.
 ‘‘Sakkaccaṃ munino vākyaṃ, suṇāmi mudito yato;
Paṭibhāneyyakānaggaṃ, tato maṃ ṭhapayī jino.
324.
 ‘‘Kilesā jhāpitā mayhaṃ…pe… viharāmi anāsavo.
325.
 ‘‘Svāgataṃ  vata me āsi…pe… kataṃ buddhassa sāsanaṃ.
326.
 ‘‘Paṭisambhidā catasso…pe… kataṃ buddhassa sāsanaṃ’’.
Itthaṃ sudaṃ āyasmā rādho thero imā gāthāyo
Abhāsitthāti.
Rādhattherassāpadānaṃ navamaṃ.
10. Mogharājattheraapadānaṃ
327.
 ‘‘Padumuttaro nāma jino, sabbalokavidū muni;
Ito satasahassamhi, kappe uppajji cakkhumā.
328.
 ‘‘Ovādako viññāpako, tārako sabbapāṇinaṃ;
Desanākusalo buddho, tāresi janataṃ bahuṃ.
329.
 ‘‘Anukampako kāruṇiko, hitesī sabbapāṇinaṃ;
Sampatte titthiye sabbe, pañcasīle patiṭṭhapi.
330.
 ‘‘Evaṃ nirākulaṃ āsi, suññataṃ titthiyehi ca;
Vicittaṃ arahantehi, vasībhūtehi tādibhi.
331.
 ‘‘Ratanānaṭṭhapaññāsaṃ , uggato so mahāmuni;
Kañcanagghiyasaṅkāso, bāttiṃsavaralakkhaṇo.
332.
 ‘‘Vassasatasahassāni , āyu vijjati tāvade;
Tāvatā tiṭṭhamāno so, tāresi janataṃ bahuṃ.
333.
 ‘‘Tadāhaṃ  haṃsavatiyaṃ, kule aññatare ahuṃ;
Parakammāyane yutto, natthi me kiñci saṃdhanaṃ.
334.
 ‘‘Paṭikkamanasālāyaṃ, vasanto katabhūmiyaṃ;
Aggiṃ ujjālayiṃ tattha, daḷhaṃ kaṇhāsi sā kaṇhā siyā (sī. pī.), ḍayhakaṇhā silā (syā.) hī.
335.
 ‘‘Tadā parisatiṃ nātho, catusaccapakāsako;
Sāvakaṃ sampakittesi, lūkhacīvaradhārakaṃ.
336.
 ‘‘Tassa tamhi guṇe tuṭṭho, paṇipacca patipajja (syā.) tathāgataṃ;
Lūkhacīvaradhāraggaṃ, patthayiṃ ṭhānamuttamaṃ.
337.
 ‘‘Tadā avoca bhagavā, sāvake padumuttaro;
‘Passathetaṃ purisakaṃ, kucelaṃ tanudehakaṃ.
338.
 ‘‘‘Pītippasannavadanaṃ , saddhādhanasamanvitaṃ saddhāsnehasamanvataṃ (ka.);
Udaggatanujaṃ haṭṭhaṃ, acalaṃ sālapiṇḍitaṃ.
339.
 ‘‘‘Eso pattheti taṃ ṭhānaṃ, saccasenassa bhikkhuno;
Lūkhacīvaradhārissa, tassa vaṇṇasitāsayo vaṇṇagatāsayo (sī. syā. pī.).
340.
 ‘‘Taṃ sutvā mudito hutvā, nipacca sirasā jinaṃ;
Yāvajīvaṃ subhaṃ kammaṃ, karitvā jinasāsane.
341.
 ‘‘Tena kammena sukatena, cetanāpaṇidhīhi ca;
Jahitvā mānusaṃ dehaṃ, tāvatiṃsūpago ahaṃ.
342.
 ‘‘Paṭikkamanasālāyaṃ, bhūmidāhakakammunā;
Samasahassaṃ niraye, adayhiṃ vedanāṭṭito.
343.
 ‘‘Tena  kammāvasesena, pañca jātisatānihaṃ;
Manusso kulajo hutvā, jātiyā lakkhaṇaṅkito.
344.
 ‘‘Pañca  jātisatāneva, kuṭṭharogasamappito;
Mahādukkhaṃ anubhaviṃ, tassa kammassa vāhasā.
345.
 ‘‘Imasmiṃ bhaddake kappe, upariṭṭhaṃ yasassinaṃ;
Piṇḍapātena tappesiṃ, pasannamānaso ahaṃ.
346.
 ‘‘Tena  kammavisesena, cetanāpaṇidhīhi ca;
Jahitvā mānusaṃ dehaṃ, tāvatiṃsamagacchahaṃ.
347.
 ‘‘Pacchime bhave sampatte, ajāyiṃ khattiye kule;
Pituno accayenāhaṃ, mahārajjasamappito.
348.
 ‘‘Kuṭṭharogādhibhūtohaṃ, na ratiṃ na sukhaṃ labhe;
Moghaṃ rajjaṃ sukhaṃ yasmā, mogharājā tato ahaṃ.
349.
 ‘‘Kāyassa dosaṃ disvāna, pabbajiṃ anagāriyaṃ;
Bāvarissa dijaggassa, sissattaṃ ajjhupāgamiṃ.
350.
 ‘‘Mahatā parivārena, upecca naranāyakaṃ;
Apucchiṃ nipuṇaṃ pañhaṃ, taṃ vīraṃ vādisūdanaṃ.
351.
 ‘‘‘Ayaṃ loko paro loko, brahmaloko sadevako;
Diṭṭhiṃ no diṭṭhā no (sī.), diṭṭhaṃ no (pī.), diṭṭhiṃ te (syā.) nābhijānāmi, gotamassa yasassino.
352.
 ‘‘‘Evābhikkantadassāviṃ , atthi pañhena āgamaṃ;
Kathaṃ lokaṃ avekkhantaṃ, maccurājā na passati’.
353.
 ‘‘‘Suññato  lokaṃ avekkhassu, mogharāja sadā sato;
Attānudiṭṭhiṃ uhacca, evaṃ maccutaro siyā.
354.
 ‘‘‘Evaṃ lokaṃ avekkhantaṃ, maccurājā na passati’;
Iti maṃ abhaṇi buddho, sabbarogatikicchako.
355.
 ‘‘Saha gāthāvasānena, kesamassuvivajjito;
Kāsāvavatthavasano, āsiṃ bhikkhu tathārahā.
356.
 ‘‘Saṅghikesu vihāresu, na vasiṃ rogapīḷito;
Mā vihāro padussīti, vātarogehi pīḷito vācāyābhisupīḷito (syā. pī.), vātarogī supīḷito (ka.).
357.
 ‘‘Saṅkārakūṭā  āhitvā, susānā rathikāhi ca;
Tato saṅghāṭiṃ karitvā, dhārayiṃ lūkhacīvaraṃ.
358.
 ‘‘Mahābhisakko tasmiṃ me, guṇe tuṭṭho vināyako;
Lūkhacīvaradhārīnaṃ, etadagge ṭhapesi maṃ.
359.
 ‘‘Puññapāpaparikkhīṇo, sabbarogavivajjito;
Sikhīva anupādāno, nibbāyissamanāsavo.
360.
 ‘‘Kilesā  jhāpitā mayhaṃ…pe… viharāmi anāsavo.
361.
 ‘‘Svāgataṃ vata me āsi…pe… kataṃ buddhassa sāsanaṃ.
362.
 ‘‘Paṭisambhidā catasso…pe… kataṃ buddhassa sāsanaṃ’’.
Itthaṃ  sudaṃ āyasmā mogharājā thero imā gāthāyo
Abhāsitthāti.
Mogharājattherassāpadānaṃ dasamaṃ.
Kaccāyanavaggo catupaññāsamo.
Tassuddānaṃ –
Kaccāno vakkalī thero, mahākappinasavhayo;
Dabbo kumāranāmo ca, bāhiyo koṭṭhiko vasī.
Uruveḷakassapo rādho, mogharājā ca paṇḍito;
Tīṇi gāthāsatānettha, bāsaṭṭhi ceva piṇḍitā.
