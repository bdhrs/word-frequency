 namo tassa bhagavato arahato sammāsambuddhassa


 dhammattha  desanā vedha
catugambhīra duddasaṃ
dhammaṃ lokassa desentaṃ
dhammarājaṃ namāmahaṃ

 buddho  paccekabuddho ca
arahā cakkavattīti
thūpāthūpārahaṃ vande
catuthūpārahesu taṃ

 petaseyyo  kāmabhogī
sīhaseyyo tathāgato
sayantaṃ catuseyyesu
catutthena name jinaṃ

 aṇḍajā jalābujā ca
saṃsedajo papātikā
catuyoni pariccheda
ñāṇavantaṃ name jinaṃ

 sutabuddhonubuddho  ca
pacceko jinabuddhoti
catutthaṃ catubuddhesu
vandāmi lokanāyakaṃ

 rāhuggaṃ  attabhāgīnaṃ
mandhātā kāmabhogīnaṃ
māro adhipateyyānaṃ
buddho loke sadevake
catuagga paññattīnaṃ
aggapattaṃ name jinaṃ

 dānaṃ  piyakathā attha
cariyā sadisattatā
catusaṅgaha vatthūhi
asaṅkhiyesu jātisu
lokassa saṅgahetāraṃ
vandāmi lokanāyakaṃ

 lobho doso ca mohoti
anto paccatthike tayo
dujjaye  sabbaverīhi
sañjitaṃpi sudhiṃ name

 jāti puñña mahattāni
guṇamahattamuttamaṃ
timahatthehi sampannaṃ
vandāmi lokanāyakaṃ

 hetu  phala sampadāyo
sattupakārasampadā
tisampadāhi sampannaṃ
vandāmi lokanāyakaṃ

 ñāṇappahānānubhāva
surūpakārasampadā
catuphala sampadāhi
taṃ sampannaṃ name jinaṃ

 āsayo  ca payogoti
sattupakāra sampadā
duvidhā yassa sampannā
sammā maṃ pātu so jino

 mahosadhe vessantare
pacchimabhavike tathā
tijātīsu name vācaṃ
bhāsentaṃ jāyanakkhaṇe

 nemimhi  sādhine ceva
mandhātari ca guttile
catūsu manujattena
devalokaṃ gataṃ name

 saṅkhāro rūpavikāro
lakkhaṇaṃ vānanissaṭaṃ
nibbānaṃ  paññatticeti
pañca ñeyyantaguṃ name

 putta dāra pariccāgā
rajjaṅgaṃ jīva cāgīti
pañca mahāpariccāge
karaṃ sudukkare name

 rūpañca  vedanā saññā
saṅkhārā viññāṇantime
pañcakkhandhe parijānaṃ
tipariññāhi taṃ name

 manussa deva gatiyo
peto ca nirayo tathā
tiracchānoti pañcetā
chindantaṃ gatiyo name

 devaputto  kileso ca
abhisaṅkhāra mārako
khandho maccūti pañcete
māre vijitavaṃ name

 purebhattaṃ pacchābhattaṃ
purimañceva majjhimaṃ
pacchimanti sadā pañca
buddhakiccaṃ karaṃ name

 rūpā  saddā gandhā rasā
phoṭṭhabbā ca manoramā
pañca kāmaguṇe hitvā
kheḷaṃva niggataṃ name

 rāgasallaṃ  dosasallaṃ
mohā māno ca diṭṭhīti
vande vajjātivajjantaṃ
pañcasallapanūdanaṃ

 dīgho majjhima saṃyuttā
aṅguttaro ca khuddako
iti pañca nikāyehi
suvinentaṃ pajaṃ name

 issariyaṃ  yaso dhammo
kāmo sirī payattīti
bhagyehi chahi sampannaṃ
vandāmi lokanāyakaṃ

 piyāpiyaṃ  bhūtābhūtaṃ
atthānatthaṃ yathārahaṃ
missā chasu suvācaṃva
bhāsantaṃ atthakaṃ name

 alaso ca pamādo ca
anuṭṭhānaṃ asaṃyamo
niddā tantīti chiddehi
chahi muttaṃ sadā name

 mahākaruṇāsamāpatti 
yamakappāṭihāriyaṃ
āsayānusaye ñāṇaṃ
indriyāna paropare
sabbaññutā nāvaraṇaṃ
chā sādhāraṇikaṃ name

 kāmacchando  ca byāpādo
thinamiddhañca saṃsayo
avijjuddhacca kukkuccaṃ
chavinīvaraṇaṃ name

 iddhividhaṃ dibbasotaṃ
paracitta vijānanā
pubbenivāsānussati 
dibbacakkhāsavakkhayo
chaḷabhiññāhi sampannaṃ
vandāmi purisuttamaṃ

 nīla pītā ca odātā
mañjiṭṭhā ca pabhassarā
lohitāti cha raṃsīhī
vijjotantaṃ sadā name

 assādādīnavo  ceva
nissaraṇaphalaṃ tathā
upāyāṇattīti chadhā
saddhammadesakaṃ name

 rāgo  doso ca moho ca
vitakkacariyā tathā
saddhā buddhīti bhājentaṃ
tā chaḷecariyā name

 rajataṃ kanakaṃ muttā
maṇi veḷuriyāni ca
vajirañca pavāḷanti
seṭṭhi sattadhano viya

 saddhāsīlaṃ sutaṃcāgo
hirī ottappiyaṃ dhanaṃ
paññādhananti sambuddhaṃ
vande sattamahādhanaṃ

 cakkaṃ  hatthi asso maṇi
gahapatitthiyo tathā
supariṇāyakocāti
sattaratano cakkavattīva

 sati dhammavicayo ca
tatheva vīriyaṃ pīti
passaddhi  samādhupekkhā
saddhamma cakkavattikaṃ
satta bojjhaṅgaratanaṃ
namāmi purisuttamaṃ

 yugandharo  īsadharo
karavīko sudassano
nemindharo vinatako
assakaṇṇo mahānage
sattete hattharūpaṃva
sampassantaṃ jinaṃ name

 kaṇṇamuṇḍo anotatto
kuṇālo rathakārako
sīhappapāta chaddantā
mandākinī mahāsare
sattete  sabbathā passaṃ
diṭṭheva pātikaṃ name

 manussattaṃ liṅgasampatti
hetu satthāradassanaṃ
pabbajjā guṇasampatti
adhikāro ca chandatā
aṭṭhadhamma samodhānā
bhinīhārantaguṃ name

 visaṭṭhaṃ  mañju viññeyyaṃ
savanīyāvisāriṇā
gambhīro binduninnādo
aṭṭhaṅgikasaraṃ name

 cattāri  rūpajhānāni
tathevārūpajhānāni
tā samāpattiyo aṭṭha
sevantaṃ ruciyā name

 aṇimā laṅghimā kammaṃ
mahimā pattimā tathā
īsitā  vasitā ceva
yatthakāmāvasāyitā
aṭṭhissariya puṇṇattā
issarātissaraṃ name

 manomayiddhiñāṇañca 
chaḷabhiññā vipassanā
aṭṭhavijjāhi sampannaṃ
vande tilokaketukaṃ

 jāti jarā rujā kālo
caturāpāyadukkhāti
aṭṭha saṃvegavatthūni
bhāsantaṃ vividhaṃ name

 suttaṅgaṃ  veyyākaraṇaṃ
geyyaṃ gāthā ca jātakaṃ
abbhūtadhamma vedallā
udānamiti vuttakaṃ
navaṅgaṃ sabbalokassa
dadantaṃ sāsanaṃ name

 yā  samāpattiyo aṭṭha
nirodho cāti te nava
anupubbavihāre taṃ
sevantaṃ ruciyā name

 ekattañceva nānattaṃ
kāyasaññīhi yogato
cattāro tathāruppā ca
asaññīcāti te nava
sattavāse vibhajitvā
pakāsentaṃ name jinaṃ

 seyyassa  sadiso seyyo
hīnoti tividho vidho
tathā sadisahīnānaṃ
navavidhe nudaṃ name

 anatthaṃ  me carati ca
tathā cari carissati
mittassa arinotvatthaṃ
navāghāte jahaṃ name

 dānaṃ sīlañca nikkhamaṃ
paññā vīriyapañcamaṃ
khantī  saccamadhiṭṭhānaṃ
mettupekkhāti tādasa
pūretvā pāramī vande
sammāsambodhimajjhavaṃ

 kāḷāvakañca gaṅgeyyaṃ
paṇḍaraṃ tamba piṅgalaṃ
gandha maṅgala hemañca
uposatha chaddantime

 dhāreti dasaposānaṃ
nāgo kāḷāvako balaṃ
sahassakoṭiposānaṃ 
chaddantovāranuttamo

 dasa sahassakoṭīnaṃ
posānaṃ baladhāraṇaṃ
chaddantānaṃ dasannañca
dasakāyabalaṃ name

 ṭhānāṭhāne  vipāke ca
magge sabbatthagāminaṃ
nānādhātūsu lokesu
adhimuttimhi pāṇinaṃ

 paropariyatte ñāṇaṃ
indriyānañca pāṇinaṃ
jhānādīsu ñāṇaṃ pubbe
nivāse dibbacakkhu ca
āsavakkhayañāṇanti
dasabalañāṇaṃ name

 mūlagandho  sāro pheggu
taco papaṭiko raso
pattaṃ pupphaṃ phalañceva
gandhagandhoti saṃvaraṃ
sugandhaṃ dasagandhehi
vilimpantaṃ sadā name

 samādhi  ñāṇavipphārā
adhiṭṭhānaṃ vikubbanā
manomayāriyā iddhi
tathā kammavipākajā

 vijjāmayā puññavato
payoga paccayiddhiti
aggapatta dasiddhīnaṃ
pāṭiheraṃ karaṃ name

 muttā  maṇi veḷuriyaṃ
saṅkho sallo pavāḷakaṃ
suvaṇṇaṃ rajataṃ lohi
taṅko masāragallanti
dasadhā  ratanehiggaṃ
bhogiṃ paññāmaṇiṃ name

 sithilaṃ dhanitaṃ dīghaṃ
rassañca garukaṃ lahu
niggahitaṃ vimuttañca
sambandhañca vavatthitaṃ
vivarantaṃ name dhammaṃ
dasabyañjanabheditaṃ

 pasādojo  madhuratā
samatā sukhumālatā
silesodāratā kanti
atthabyatti samādhayo
dasa saddaguṇopetaṃ
dhammaṃ pātu karaṃ name

 lobho  doso moho māno
uddhaccaṃ diṭṭhi saṃsayo
ahirikamanottappaṃ
thinanti sabba dāhake
kilese dasa te saddhiṃ
vāsanāya jahaṃ name

 saterā  daṇḍamaṇikā
macchavilolagaggarā
sukkhāsani kapisisā
vicakkā sañña kukkuṭā
navāsanīhi phālentaṃ
tibbaṃ paññāsaniṃ name

 rodanā  kodhāvudho ca
ujjhantissariyaṃ tathā
paṭisaṅkhānaṃ
khanti aṭṭhabalesu taṃ
pathavīsadisaṃ vande
aṭṭhamena vināyakaṃ

 kāmarogo  ca paṭigho
māno diṭṭhi ca saṃsayo
bhavarāgo avijjāti
sattānusayinaṃ name

 titthiyāpakatimahāsāvakā
aggasāvakā paccekabuddhasambuddhā
visiṭṭhaṃ  sabbathā chasu
pubbe nivāsa viññūsu
tilokamakuṭaṃ name

 buddhacakkhu samantā ca
ñāṇaṃ yaṃ dibbacakkhu ca
dhammoti pañca cakkhūhi
dassāviṃ mārajiṃ name

 khuddakā  khaṇikā okkantikā ca
pharaṇā tathā ubbegā
pañca pītīhi pinentaṃ
ruciyā ca namāmahaṃ

 dukkhaṃ samudayasaccaṃ
nirodho maggasaccakaṃ
catusaccamabhijānaṃ 
catukiccehi taṃ name

 pīḷanā saṅkhatattho ca
tapo vipariṇāmanā
dukkhasaccaṃ catukkehi
vibhattāviṃ muniṃ name

 āyūhanaṃ  nidānañca
saṃyogo palibodhanaṃ
catukkehi samudayaṃ
vibhattāviṃ muniṃ name

 nissaraṇañca viveko
asaṅkhatāmataṃ tathā
nirodhañca catukkehi
vibhattāviṃ muniṃ name

 niyyāniko  ca hetvattho
dassanādhipateyyakaṃ
maggasaccaṃ catukkehi
vibhattāviṃ muniṃ name

 satthako  ca asammoho
sappāyo ceva gocaro
catusampajaññā vinā
bhāviṃ name tathāgataṃ

 pahinākhila dukkhāhaṃ
bhavasāgara pāraguṃ
vande sāraguṇopetaṃ
tenamhi bhavapārago

 rūpārūpavilāsagga 
rūpācinteyya saṃyuttaṃ
vande sāraguṇopetaṃ
tenamhātularūpavā

 iddhi  iddhi vilāsagga
iddhi cinteyya saṃyuttaṃ
vande sāraguṇepetaṃ
tenamhā tulaiddhimā

 vācā vācā vilāsagga
vācā cinteyya saṃyuttaṃ
vande sāraguṇopetaṃ
tenamhā tulavācako

 ñāṇa  ñāṇa vilāsagga
ñāṇācinteyya saṃyuttaṃ
vande sāraguṇopetaṃ
tenamhā tulañāṇavā

 sajjhaṃ hemañca ratanaṃ
gehaṃ vatthañca bhojanaṃ
tadaññepi  yathācittaṃ
māpeyyāhaṃ name jinaṃ

 sajjhaṃ hemañca ratanaṃ
gehaṃ vatthañca bhojanaṃ
tadaññepi yathācittaṃ
māpeyyaṃ kammajiddhiyā

 sattabojjhaṅga  ratano
saddhādiratano muni
satippabhutiratano
vande taṃ purisuttamaṃ

 cakkādisattaratanaṃ
muttādiratanaṃ subhaṃ
vatthappabhutiratanaṃ
chandakkhaṇe labhāmahaṃ

 sampuṇṇacittasaṅkappo 
yathākaṅkhitamāpako
kenacinabhibhūto yo
sabbābhibhū name jinaṃ

 sampuṇṇacittasaṅkappo 
yathākaṅkhitamāpako
kenacinabhibhūtamhi
sabbābhibhū bhave bhave

 dasa chaddantarājāva
dasa kāyabalo muni
dasa ñāṇabbalotulyo
vande taṃ samaṇuttamaṃ

 atikāyajavo  buddho
raññājavanahaṃsato
kā kathā ñāṇavegassa
vande taṃ samaṇuttamaṃ

 chaddantanāgarājāva
bhave bhave mahabbalo
rājājavanahaṃsova
paramaggajavo bhave

 udakā  kāsacārī ca
mahinimujjako jino
māpako ca yathā cittaṃ
vande taṃ ñeyyapāraguṃ

 udakā kāsacārī ca
mahinimujjako bhave
māpako ca yathācittaṃ
bhavaso kammajiddhiyā

 gāme  vane ca sabbattha
devehi manussehi ca
ābhatānantalābhassa
sadā yassa mahesino
pattalābhaggataṃ lokaṃ
taṃ vande munipuṅgavaṃ

 gāme  vane ca sabbattha
devehi manussehi ca
ābhatā nantalābho me
sadā hotu bhavābhave

 puññassimassa tejena
yathā cittaṃ samijjhatu
sabbicchā  sabbacintā ca
khippaṃ me jātijātiyaṃ

 natthīti vacanaṃ dukkhaṃ
dehīti vacanaṃ tathā
tasmā natthīti dehīti
mā me hotu bhavābhave

 sabbaṃ  paravasaṃ dukkhaṃ
sabbamissariyaṃ sukhaṃ
sabbaṃ paravasamatthu
sabbamissariyaṃ bhave

 vitakkento bhajjakāyo
sabbāvudha vāraṇo ca
chaddanta vāraṇabalo
bhaveyyaṃ jātijā tiyaṃ

 subhalakkhaṇasampanno 
suvaṇṇavaṇṇavā bhave
brahmassaro karavika
bhāṇī ca jātijātiyaṃ

 bhūrimapañño sippānaṃ
sabbesaṃ kusalo bhave
visajjetuṃ samatthova
sabbapucchānaṃ ṭhānaso

 verādhaṃsīya  bhogā ca
anantākhīṇa bhogavā
anantābhajja pariso
bhavaso pāpuṇe sivaṃ

 mā  nasseyyaṃ pasayheyyaṃ
ussukkehi pyahaṃ saha
pañcaverehi koṭīhi
bhaṇḍaṃ vā akātukāmitaṃ

 meghaṃ vātañca ratanaṃ
dhaññaṃ vatthañca bhojanaṃ
sabbicchitaṃ tadaññampi
māpeyyaṃ kammajiddhiyā

 puññenetena  nibbānaṃ
santaṃ pappomi tāvatā
bhaveyyaṃ sabbajātīsu
catusampattiyā sadā
catucakkena sampanno
saddhammehi ca sattahi

 sammādiṭṭhi  vasupete
kulamhi seṭṭhasammate
sabbasakkata saṃsuddhe
bhave tihetusandhiko

 ghāsacchādanaṃ bhogañca
neva hatthena kātuna
bhuñjeyyamiddhiyātveva
māpetvā yāvadatthakaṃ

 manussānaṃ  atikkamma
devānaṃ viya bhojanaṃ
vatthaṃ bhogo ca me hontu
parivārātisundarā

 dasāsuttaṃpi me bhogaṃ
pañcaverā bhave bhave
māgaṇheyyuñca nasseyyuṃ
asoko bhogahetume

 sabbaṅgasubha  sampanno
siṅgīnikkha savaṇṇa vā
bāttiṃsa lakkhaṇūpeto
atappana rūpa vā bhave

 kāyo candanagandho ca
mukhaṃ uppalagandhikaṃ
aṭṭhaṅgiko  karavika
mañjūghoso ca me hotu

 tikkha gambhīra pañño ca
hāsātijavapaññavā
bhūri nibbedha pañño ca
sabbapañhavisajjano

 anto  soḷasavassassa
tipeṭakadharo bhave
sabbakammesu sippesu
vijjāṭhānesu pāragū
