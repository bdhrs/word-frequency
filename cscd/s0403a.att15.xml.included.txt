

 catutthassa  paṭhame abhabbo niyāmaṃ okkamituṃ kusalesu dhammesu sammattanti kusalesu dhammesu sammattabhūtaṃ magganiyāmaṃ okkamituṃ abhabbo abhājanaṃ kathaṃ paribhotītiādīsu kiṃ kathā nāma esāti vadanto kathaṃ paribhoti nāma kiṃ nāmesa katheti kiṃ ayaṃ jānātīti vadanto kathikaṃ paribhoti nāma mayaṃ kiṃ jānāma kuto amhākaṃ etaṃ sotuṃ balanti vadanto attānaṃ paribhoti nāma vipariyāyena sukkapakkho veditabbo

 dutiye anaññāte aññātamānīti aviññātasmiṃyeva viññātamidaṃ mayāti evaṃmānī

 tatiye makkhī dhammaṃ suṇātīti makkhī hutvā guṇamakkhanacittena dhammaṃ suṇāti upārambhacittoti niggahāropanacitto randhagavesīti guṇarandhaṃ guṇacchiddaṃ gavesanto

 catutthe na sakkaccaṃ dhammaṃ suṇantīti ohitasotā sukatakārino hutvā na suṇanti  na pariyāpuṇantīti yathāsutaṃ dhammaṃ vaḷañjantāpi sakkaccaṃ na vaḷañjenti pañcamaṃ uttānameva

 chaṭṭhe appaṭisaraṇoti appatiṭṭho ācariyā hi suttantassa paṭisaraṇaṃ nāma tesaṃ abhāvā appaṭisaraṇo hoti sesamettha heṭṭhā vuttanayameva

 sattame puggalaṃ upanidhāyāti taṃ taṃ puggalaṃ upanikkhipitvā sakkhiṃ katvāti attho kacchamānāyāti kathiyamānāya sesamettha aṭṭhamañca uttānatthamevāti

 navame anupubbiṃ kathaṃ kathessāmīti dānānantaraṃ sīlaṃ sīlānantaraṃ sagganti evaṃ desanānupubbiṃ kathaṃ vā yaṃ yaṃ suttapadaṃ vā gāthāpadaṃ vā nikkhittaṃ hoti tassa tassa anurūpakathaṃ kathessāmīti cittaṃ upaṭṭhapetvā paresaṃ dhammo desetabbo pariyāyadassāvīti tassa tassa atthassa taṃ taṃ kāraṇaṃ dassento kāraṇañhi idha pariyāyoti vuttaṃ anuddayataṃ paṭiccāti mahāsambādhappatte satte sambādhato mocessāmīti anukampaṃ āgamma na āmisantaroti na āmisahetuko attano catupaccayalābhaṃ anāsīsantoti attho attānañca parañca anupahaccāti attukkaṃsanaparavambhanādivasena attānañca parañca guṇupaghātena anupahantvā

 dasame duppaṭivinodayāti yāni hassādīni kiccāni nipphādetuṃ  ṭhānāni uppannāni honti tesu matthakaṃ asampattesu antarāyeva dunnīhārā duvikkhambhayā honti paṭibhānanti  kathetukāmatā vuccati imāni pañca duppaṭivinodayāni na suppaṭivinodayāni upāyena pana kāraṇena anurūpāhi paccavekkhaṇaanusāsanādīhi sakkā paṭivinodetunti
saddhammavaggo paṭhamo
