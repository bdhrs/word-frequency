46. Jagatidāyakavaggo
1. Jagatidāyakattheraapadānaṃ
1.
 ‘‘Dhammadassissa  munino, bodhiyā pādaputtame;
Pasannacitto sumano, jagatiṃ kārayiṃ ahaṃ.
2.
 ‘‘Darito pabbatato vā, rukkhato patito ahaṃ;
Cuto patiṭṭhaṃ vindāmi, jagatiyā idaṃ phalaṃ.
3.
 ‘‘Na me corā vihesanti, nātimaññanti khattiyā ⟪ pasahanti, nātimaññati khattiyo (sī. pī.) ⟫;
Sabbāmittetikkamāmi, jagatiyā idaṃ phalaṃ.
4.
 ‘‘Yaṃ yaṃ yonupapajjāmi, devattaṃ atha mānusaṃ;
Sabbattha pūjito homi, jagatiyā idaṃ phalaṃ.
5.
 ‘‘Aṭṭhārase kappasate, jagatiṃ kārayiṃ ahaṃ;
Duggatiṃ nābhijānāmi, jagatidānassidaṃ phalaṃ.
6.
 ‘‘Kilesā jhāpitā mayhaṃ, bhavā sabbe samūhatā;
Nāgova bandhanaṃ chetvā, viharāmi anāsavo.
7.
 ‘‘Svāgataṃ vata me āsi, mama buddhassa santike;
Tisso vijjā anuppattā, kataṃ buddhassa sāsanaṃ.
8.
 ‘‘Paṭisambhidā catasso, vimokkhāpi ca aṭṭhime;
Chaḷabhiññā sacchikatā, kataṃ buddhassa sāsanaṃ’’.
Itthaṃ  sudaṃ āyasmā jagatidāyako thero imā gāthāyo
Abhāsitthāti.
Jagatidāyakattherassāpadānaṃ paṭhamaṃ.
2. Morahatthiyattheraapadānaṃ
9.
 ‘‘Morahatthaṃ  gahetvāna, upesiṃ lokanāyakaṃ;
Pasannacitto sumano, morahatthamadāsahaṃ.
10.
 ‘‘Iminā  morahatthena, cetanāpaṇidhīhi ca;
Nibbāyiṃsu tayo aggī, labhāmi vipulaṃ sukhaṃ.
11.
 ‘‘Aho buddho aho dhammo, aho no satthusampadā;
Datvānahaṃ morahatthaṃ, labhāmi vipulaṃ sukhaṃ.
12.
 ‘‘Tiyaggī ⟪ tidhaggī (syā. ka.), tivaggī (pī.) ⟫ nibbutā mayhaṃ, bhavā sabbe samūhatā;
Sabbāsavā parikkhīṇā, natthi dāni punabbhavo.
13.
 ‘‘Ekatiṃse ito kappe, yaṃ dānamadadiṃ tadā;
Duggatiṃ nābhijānāmi, morahatthassidaṃ phalaṃ.
14.
 ‘‘Kilesā jhāpitā mayhaṃ…pe… viharāmi anāsavo.
15.
 ‘‘Svāgataṃ vata me āsi…pe… kataṃ buddhassa sāsanaṃ.
16.
 ‘‘Paṭisambhidā catasso…pe… kataṃ buddhassa sāsanaṃ’’.
Itthaṃ  sudaṃ āyasmā morahatthiyo thero imā gāthāyo
Abhāsitthāti.
Morahatthiyattherassāpadānaṃ dutiyaṃ.
3. Sīhāsanabījiyattheraapadānaṃ
17.
 ‘‘Tissassāhaṃ bhagavato, bodhirukkhamavandiyaṃ;
Paggayha bījaniṃ tattha, sīhāsanamabījahaṃ ⟪ mabījayiṃ (sī.), mavijjahaṃ (syā.) ⟫.
18.
 ‘‘Dvenavute ito kappe, sīhāsanamabījahaṃ;
Duggatiṃ nābhijānāmi, bījanāya idaṃ phalaṃ.
19.
 ‘‘Kilesā  jhāpitā mayhaṃ…pe… viharāmi anāsavo.
20.
 ‘‘Svāgataṃ vata me āsi…pe… kataṃ buddhassa sāsanaṃ.
21.
 ‘‘Paṭisambhidā catasso…pe… kataṃ buddhassa sāsanaṃ’’.
Itthaṃ sudaṃ āyasmā sīhāsanabījiyo thero imā
Gāthāyo abhāsitthāti.
Sīhāsanabījiyattherassāpadānaṃ tatiyaṃ.
4. Tiṇukkadhāriyattheraapadānaṃ
22.
 ‘‘Padumuttarabuddhassa , bodhiyā pādaputtame;
Pasannacitto sumano, tayo ukke adhārayiṃ.
23.
 ‘‘Satasahassito  kappe, sohaṃ ukkamadhārayiṃ;
Duggatiṃ nābhijānāmi, ukkadānassidaṃ phalaṃ.
24.
 ‘‘Kilesā jhāpitā mayhaṃ…pe… viharāmi anāsavo.
25.
 ‘‘Svāgataṃ vata me āsi…pe… kataṃ buddhassa sāsanaṃ.
26.
 ‘‘Paṭisambhidā catasso…pe… kataṃ buddhassa sāsanaṃ’’.
Itthaṃ sudaṃ āyasmā tiṇukkadhāriyo thero imā gāthāyo
Abhāsitthāti.
Tiṇukkadhāriyattherassāpadānaṃ catutthaṃ.
5. Akkamanadāyakattheraapadānaṃ
27.
 ‘‘Kakusandhassa munino, brāhmaṇassa vusīmato;
Divāvihāraṃ vajato, akkamanamadāsahaṃ.
28.
 ‘‘Imasmiṃyeva kappamhi, yaṃ dānamadadiṃ tadā;
Duggatiṃ nābhijānāmi, akkamanassidaṃ phalaṃ.
29.
 ‘‘Kilesā  jhāpitā mayhaṃ…pe… viharāmi anāsavo.
30.
 ‘‘Svāgataṃ vata me āsi…pe… kataṃ buddhassa sāsanaṃ.
31.
 ‘‘Paṭisambhidā  catasso…pe… kataṃ buddhassa sāsanaṃ’’.
Itthaṃ sudaṃ āyasmā akkamanadāyako thero imā gāthāyo
Abhāsitthāti.
Akkamanadāyakattherassāpadānaṃ pañcamaṃ.
6. Vanakoraṇḍiyattheraapadānaṃ
32.
 ‘‘Siddhatthassa bhagavato, lokajeṭṭhassa tādino;
Vanakoraṇḍamādāya, buddhassa abhiropayiṃ.
33.
 ‘‘Catunnavutito  kappe, yaṃ pupphamabhiropayiṃ;
Duggatiṃ nābhijānāmi, buddhapūjāyidaṃ phalaṃ.
34.
 ‘‘Kilesā jhāpitā mayhaṃ…pe… viharāmi anāsavo.
35.
 ‘‘Svāgataṃ vata me āsi…pe… kataṃ buddhassa sāsanaṃ.
36.
 ‘‘Paṭisambhidā catasso…pe… kataṃ buddhassa sāsanaṃ’’.
Itthaṃ sudaṃ āyasmā vanakoraṇḍiyo thero imā gāthāyo
Abhāsitthāti.
Vanakoraṇḍiyattherassāpadānaṃ chaṭṭhaṃ.
Vīsatimaṃ bhāṇavāraṃ.
7. Ekachattiyattheraapadānaṃ
37.
 ‘‘Aṅgārajātā  pathavī, kukkuḷānugatā mahī;
Padumuttaro bhagavā, abbhokāsamhi caṅkami.
38.
 ‘‘Paṇḍaraṃ chattamādāya, addhānaṃ paṭipajjahaṃ;
Tattha disvāna sambuddhaṃ, vitti me upapajjatha.
39.
 ‘‘Marīciyotthaṭā ⟪ maricimophunā (syā.), marīcivophuṭā (pī.) ⟫ bhūmi, aṅgārāva mahī ayaṃ;
Upahanti ⟪ upavāyanti (sī. pī.) ⟫ mahāvātā, sarīrassāsukhepanā ⟪ sarīrakāyukhepanā (syā.) ⟫.
40.
 ‘‘Sītaṃ uṇhaṃ vihanantaṃ ⟪ vihanati (syā. ka.) ⟫, vātātapanivāraṇaṃ;
Paṭiggaṇha imaṃ chattaṃ, phassayissāmi ⟪ passayissāmi (ka.) ⟫ nibbutiṃ.
41.
 ‘‘Anukampako kāruṇiko, padumuttaro mahāyaso;
Mama saṅkappamaññāya, paṭiggaṇhi tadā jino.
42.
 ‘‘Tiṃsakappāni devindo, devarajjamakārayiṃ;
Satānaṃ pañcakkhattuñca, cakkavattī ahosahaṃ.
43.
 ‘‘Padesarajjaṃ vipulaṃ, gaṇanāto asaṅkhiyaṃ;
Anubhomi sakaṃ kammaṃ, pubbe sukatamattano.
44.
 ‘‘Ayaṃ  me pacchimā jāti, carimo vattate bhavo;
Ajjāpi setacchattaṃ me, sabbakālaṃ dharīyati.
45.
 ‘‘Satasahassito kappe, yaṃ chattamadadiṃ tadā;
Duggatiṃ nābhijānāmi, chattadānassidaṃ phalaṃ.
46.
 ‘‘Kilesā  jhāpitā mayhaṃ…pe… viharāmi anāsavo.
47.
 ‘‘Svāgataṃ vata me āsi…pe… kataṃ buddhassa sāsanaṃ.
48.
 ‘‘Paṭisambhidā catasso…pe… kataṃ buddhassa sāsanaṃ’’.
Itthaṃ sudaṃ āyasmā ekachattiyo thero imā gāthāyo
Abhāsitthāti.
Ekachattiyattherassāpadānaṃ sattamaṃ.
8. Jātipupphiyattheraapadānaṃ
49.
 ‘‘Parinibbute bhagavati, padumuttare mahāyase;
Pupphavaṭaṃsake katvā ⟪ pupphacaṅkoṭake gahetvā (syā.) ⟫, sarīramabhiropayiṃ.
50.
 ‘‘Tattha cittaṃ pasādetvā, nimmānaṃ agamāsahaṃ;
Devalokagato santo, puññakammaṃ sarāmahaṃ.
51.
 ‘‘Ambarā  pupphavasso me, sabbakālaṃ pavassati;
Saṃsarāmi manusse ce ⟪ ve (syā.) ⟫, rājā homi mahāyaso.
52.
 ‘‘Tahiṃ kusumavasso me, abhivassati sabbadā;
Tasseva ⟪ kāyesu (syā.), kāyeva (pī.) ⟫ pupphapūjāya, vāhasā sabbadassino.
53.
 ‘‘Ayaṃ pacchimako mayhaṃ, carimo vattate bhavo;
Ajjāpi pupphavasso me, abhivassati sabbadā.
54.
 ‘‘Satasahassito  kappe, yaṃ pupphamabhiropayiṃ;
Duggatiṃ nābhijānāmi, dehapūjāyidaṃ phalaṃ.
55.
 ‘‘Kilesā jhāpitā mayhaṃ…pe… viharāmi anāsavo.
56.
 ‘‘Svāgataṃ  vata me āsi…pe… kataṃ buddhassa sāsanaṃ.
57.
 ‘‘Paṭisambhidā catasso…pe… kataṃ buddhassa sāsanaṃ’’.
Itthaṃ sudaṃ āyasmā jātipupphiyo thero imā gāthāyo
Abhāsitthāti.
Jātipupphiyattherassāpadānaṃ aṭṭhamaṃ.
9. Paṭṭipupphiyattheraapadānaṃ
58.
 ‘‘Nīharante sarīramhi, vajjamānāsu bherisu;
Pasannacitto sumano, paṭṭipupphamapūjayiṃ ⟪ satti… (syā. pī.) ⟫.
59.
 ‘‘Satasahassito kappe, yaṃ pupphamabhipūjayiṃ;
Duggatiṃ nābhijānāmi, dehapūjāyidaṃ phalaṃ.
60.
 ‘‘Kilesā jhāpitā mayhaṃ…pe… viharāmi anāsavo.
61.
 ‘‘Svāgataṃ vata me āsi…pe… kataṃ buddhassa sāsanaṃ.
62.
 ‘‘Paṭisambhidā  catasso…pe… kataṃ buddhassa sāsanaṃ’’.
Itthaṃ sudaṃ āyasmā paṭṭipupphiyo ⟪ sattipaṇṇiyo (syā. pī.) ⟫ thero imā gāthāyo
Abhāsitthāti.
Paṭṭipupphiyattherassāpadānaṃ navamaṃ.
10. Gandhapūjakattheraapadānaṃ
63.
 ‘‘Citāsu  kurumānāsu ⟪ cittesu kayiramānesu (sī.) ⟫, nānāgandhe samāhaṭe;
Pasannacitto sumano, gandhamuṭṭhimapūjayiṃ.
64.
 ‘‘Satasahassito kappe, citakaṃ yamapūjayiṃ;
Duggatiṃ nābhijānāmi, citapūjāyidaṃ phalaṃ.
65.
 ‘‘Kilesā jhāpitā mayhaṃ…pe… viharāmi anāsavo.
66.
 ‘‘Svāgataṃ vata me āsi…pe… kataṃ buddhassa sāsanaṃ.
67.
 ‘‘Paṭisambhidā  catasso…pe… kataṃ buddhassa sāsanaṃ’’.
Itthaṃ sudaṃ āyasmā gandhapūjako thero imā gāthāyo
Abhāsitthāti.
Gandhapūjakattherassāpadānaṃ dasamaṃ.
Jagatidāyakavaggo chacattālīsamo.
Tassuddānaṃ –
Jagatī  morahatthī ca, āsanī ukkadhārako;
Akkami vanakoraṇḍi, chattado jātipūjako.
Paṭṭipupphī ca yo thero, dasamo gandhapūjako;
Sattasaṭṭhi ca gāthāyo, gaṇitāyo vibhāvibhi.
