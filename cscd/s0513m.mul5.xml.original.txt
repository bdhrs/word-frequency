6. Chakkanipāto
1. Avāriyavaggo

 376. Avāriyajātakaṃ (6-1-1)
1.
 Māsu  kujjha bhūmipati, māsu kujjha rathesabha;
Kuddhaṃ appaṭikujjhanto, rājā raṭṭhassa pūjito.
2.
 Gāme vā yadi vāraññe, ninne vā yadi vā thale;
Sabbattha anusāsāmi, māsu kujjha ⟪ māssu kujjhi (sī. pī.) ⟫ rathesabha.
3.
 Avāriyapitā nāma, ahu gaṅgāya nāviko;
Pubbe janaṃ tāretvāna, pacchā yācati vetanaṃ;
Tenassa bhaṇḍanaṃ hoti, na ca bhogehi vaḍḍhati.
4.
 Atiṇṇaṃyeva yācassu, apāraṃ tāta nāvika;
Añño hi tiṇṇassa mano, añño hoti pāresino ⟪ taresino (sī. pī.), tiresino (syā.) ⟫.
5.
 Gāme vā yadi vāraññe, ninne vā yadi vā thale;
Sabbattha anusāsāmi, māsu kujjhittha nāvika.
6.
 Yāyevānusāsaniyā, rājā gāmavaraṃ adā;
Tāyevānusāsaniyā, nāviko paharī mukhaṃ.
7.
 Bhattaṃ bhinnaṃ hatā bhariyā, gabbho ca patito chamā;
Migova jātarūpena, na tenatthaṃ abandhi sūti ⟪ avaḍḍhitunti (sī. syā.), avaḍḍhi sūti (?) ⟫.
Avāriyajātakaṃ paṭhamaṃ.

 377. Setaketujātakaṃ (6-1-2)
8.
 Mā  tāta kujjhi na hi sādhu kodho, bahumpi te adiṭṭhamassutañca;
Mātā pitā disatā ⟪ disā tāta (syā.), disā tā (pī.) ⟫ setaketu, ācariyamāhu disataṃ pasatthā.
9.
 Agārino  annadapānavatthadā ⟪ annapānavatthadā (syā. ka.) ⟫, avhāyikā tampi disaṃ vadanti;
Esā disā paramā setaketu, yaṃ patvā dukkhī sukhino bhavanti.
10.
 Kharājinā jaṭilā paṅkadantā, dummakkharūpā ⟪ dumukkharūpā (sī. syā.), dummukkharūpā (pī. ka.) ⟫ yeme jappanti mante;
Kacci nu te mānusake payoge, idaṃ vidū parimuttā apāyā.
11.
 Pāpāni kammāni katvāna rāja, bahussuto ce na ⟪ bahussuto neva (sī. syā.) ⟫ careyya dhammaṃ;
Sahassavedopi na taṃ paṭicca, dukkhā pamuñce caraṇaṃ apatvā.
12.
 Sahassavedopi na taṃ paṭicca, dukkhā pamuñce caraṇaṃ apatvā;
Maññāmi  vedā aphalā bhavanti, sasaṃyamaṃ caraṇameva ⟪ caraṇaññeva (sī. syā. pī.) ⟫ saccaṃ.
13.
 Na heva vedā aphalā bhavanti, sasaṃyamaṃ caraṇameva saccaṃ;
Kittiñhi pappoti adhicca vede, santiṃ puṇeti ⟪ santaṃ pune’ti (sī. pī.) ⟫ caraṇena dantoti.
Setaketujātakaṃ dutiyaṃ.

 378. Darīmukhajātakaṃ (6-1-3)
14.
 Paṅko ca kāmā palipo ca kāmā, bhayañca metaṃ timūlaṃ pavuttaṃ;
Rajo ca dhūmo ca mayā pakāsitā, hitvā tuvaṃ pabbaja brahmadatta.
15.
 Gadhito ⟪ gathito (sī.) ⟫ ca ratto ca adhimucchito ca, kāmesvahaṃ brāhmaṇa bhiṃsarūpaṃ;
Taṃ nussahe jīvikattho pahātuṃ, kāhāmi puññāni anappakāni.
16.
 Yo atthakāmassa hitānukampino, ovajjamāno na karoti sāsanaṃ;
Idameva seyyo iti maññamāno, punappunaṃ  gabbhamupeti mando.
17.
 So ghorarūpaṃ nirayaṃ upeti, subhāsubhaṃ muttakarīsapūraṃ;
Sattā sakāye na jahanti giddhā, ye honti kāmesu avītarāgā.
18.
 Mīḷhena littā ruhirena makkhitā, semhena littā upanikkhamanti;
Yaṃ yañhi kāyena phusanti tāvade, sabbaṃ asātaṃ dukhameva kevalaṃ.
19.
 Disvā vadāmi na hi aññato savaṃ, pubbenivāsaṃ bahukaṃ sarāmi;
Citrāhi gāthāhi subhāsitāhi, darīmukho nijjhāpayi sumedhanti.
Darīmukhajātakaṃ tatiyaṃ.

 379. Nerujātakaṃ (6-1-4)
20.
 Kākolā kākasaṅghā ca, mayañca patataṃ varā ⟪ vara (ka.) mayantipadassa hi visesanaṃ ⟫;
Sabbeva sadisā homa, imaṃ āgamma pabbataṃ.
21.
 Idha  sīhā ca byagghā ca, siṅgālā ca migādhamā;
Sabbeva  sadisā honti, ayaṃ ko nāma pabbato.
22.
 Imaṃ  nerūti ⟪ nerunti (sī. syā.) ⟫ jānanti, manussā pabbatuttamaṃ;
Idha vaṇṇena sampannā, vasanti sabbapāṇino.
23.
 Amānanā yattha siyā, santānaṃ vā vimānanā;
Hīnasammānanā vāpi, na tattha vasatiṃ vase ⟪ vasatī vase (syā.), vasa divase (pī.) ⟫.
24.
 Yatthālaso ca dakkho ca, sūro bhīru ca pūjiyā;
Na tattha santo vasanti, avisesakare nare ⟪ nage (sī. syā. pī.) ⟫.
25.
 Nāyaṃ neru vibhajati, hīnaukkaṭṭhamajjhime;
Avisesakaro neru, handa neruṃ jahāmaseti.
Nerujātakaṃ catutthaṃ.

 380. Āsaṅkajātakaṃ (6-1-5)
26.
 Āsāvatī nāma latā, jātā cittalatāvane;
Tassā vassasahassena, ekaṃ nibbattate phalaṃ.
27.
 Taṃ devā payirupāsanti, tāva dūraphalaṃ satiṃ;
Āsīseva ⟪ āsiṃseva (sī. syā. pī.) ⟫ tuvaṃ rāja, āsā phalavatī sukhā.
28.
 Āsīsateva ⟪ āsiṃsetheva (sī. syā. pī.) ⟫ so pakkhī, āsīsateva ⟪ āsiṃsetheva (sī. syā. pī.) ⟫ so dijo;
Tassa cāsā ⟪ tassevāsā (syā.) ⟫ samijjhati, tāva dūragatā satī;
Āsīseva tuvaṃ rāja, āsā phalavatī sukhā.
29.
 Sampesi kho maṃ vācāya, na ca sampesi ⟪ saṃsesi (ka.) ⟫ kammunā;
Mālā  sereyyakasseva, vaṇṇavantā agandhikā.
30.
 Aphalaṃ madhuraṃ vācaṃ, yo mittesu pakubbati;
Adadaṃ avissajaṃ bhogaṃ, sandhi tenassa jīrati.
31.
 Yañhi kayirā tañhi vade, yaṃ na kayirā na taṃ vade;
Akarontaṃ bhāsamānaṃ, parijānanti paṇḍitā.
32.
 Balañca vata me khīṇaṃ, pātheyyañca na vijjati;
Saṅke pāṇūparodhāya, handa dāni vajāmahaṃ.
33.
 Etadeva  hi me nāmaṃ, yaṃ nāmasmi rathesabha;
Āgamehi mahārāja, pitaraṃ āmantayāmahanti.
Āsaṅkajātakaṃ pañcamaṃ.

 381. Migālopajātakaṃ (6-1-6)
34.
 Na me rucci migālopa, yassa te tādisī gatī;
Atuccaṃ tāta patasi, abhūmiṃ tāta sevasi.
35.
 Catukkaṇṇaṃva kedāraṃ, yadā te pathavī siyā;
Tato tāta nivattassu, māssu etto paraṃ gami.
36.
 Santi aññepi sakuṇā, pattayānā vihaṅgamā;
Akkhittā vātavegena, naṭṭhā te sassatīsamā.
37.
 Akatvā apanandassa ⟪ aparaṇṇassa (sī. syā. pī.) ⟫, pitu vuddhassa sāsanaṃ;
Kālavāte  atikkamma, verambhānaṃ vasaṃ agā ⟪ gato (sī.) ⟫.
38.
 Tassa puttā ca dārā ca, ye caññe anujīvino;
Sabbe byasanamāpāduṃ, anovādakare dije.
39.
 Evampi idha vuddhānaṃ, yo vākyaṃ nāvabujjhati;
Atisīmacaro ⟪ atisīmaṃ caro (sī. syā. ka.) ⟫ ditto, gijjhovātītasāsano;
Sabbe byasanaṃ papponti, akatvā buddhasāsananti.
Migālopajātakaṃ chaṭṭhaṃ.

 382. Sirikāḷakaṇṇijātakaṃ (6-1-7)
40.
 Kā nu kāḷena vaṇṇena, na cāpi ⟪ na cāsi (sī.) ⟫ piyadassanā;
Kā vā tvaṃ kassa vā dhītā, kathaṃ jānemu taṃ mayaṃ.
41.
 Mahārājassahaṃ dhītā, virūpakkhassa caṇḍiyā;
Ahaṃ kāḷī alakkhikā, kāḷakaṇṇīti maṃ vidū;
Okāsaṃ yācito dehi, vasemu tava santike.
42.
 Kiṃsīle  kiṃsamācāre, purise nivisase tuvaṃ;
Puṭṭhā me kāḷi akkhāhi, kathaṃ ⟪ yathā (sī. pī.) ⟫ jānemu taṃ mayaṃ.
43.
 Makkhī paḷāsī sārambhī, issukī maccharī saṭho;
So mayhaṃ puriso kanto, laddhaṃ yassa vinassati.
44.
 Kodhano  upanāhī ca, pisuṇo ca vibhedako;
Kaṇḍakavāco ⟪ aṇḍakavāco (ka. sī. pī.) ⟫ pharuso, so me kantataro tato.
45.
 Ajja  suveti puriso, sadatthaṃ nāvabujjhati;
Ovajjamāno kuppati, seyyaṃ so atimaññati.
46.
 Davappaluddho ⟪ devappaluddho (ka.), davappaladdho (pī.) ⟫ puriso, sabbamittehi dhaṃsati;
So mayhaṃ puriso kanto, tasmiṃ homi anāmayā.
47.
 Apehi etto tvaṃ kāḷi, netaṃ amhesu vijjati;
Aññaṃ janapadaṃ gaccha, nigame rājadhāniyo.
48.
 Ahampi kho taṃ ⟪ cetaṃ (sī.) ⟫ jānāmi, netaṃ tumhesu vijjati;
Santi loke alakkhikā, saṅgharanti bahuṃ dhanaṃ;
Ahaṃ devo ca me bhātā, ubho naṃ vidhamāmase.
49.
 Kā nu dibbena vaṇṇena, pathabyā supatiṭṭhitā;
Kā vā tvaṃ kassa vā dhītā, kathaṃ jānemu taṃ mayaṃ.
50.
 Mahārājassahaṃ dhītā, dhataraṭṭhassa sirīmato ⟪ dhataraṭṭhasirīmato (syā. ka.) ⟫;
Ahaṃ sirī ca lakkhī ca, bhūripaññāti maṃ vidū;
Okāsaṃ yācito dehi, vasemu tava santike.
51.
 Kiṃsīle kiṃsamācāre, purise nivisase tuvaṃ;
Puṭṭhā me lakkhi akkhāhi, kathaṃ ⟪ yathā (sī. pī.) ⟫ jānemu taṃ mayaṃ.
52.
 Yo  cāpi sīte athavāpi uṇhe, vātātape ḍaṃsasarīsape ca;
Khudhaṃ ⟪ khuddaṃ (syā. ka.), khudaṃ (pī.) ⟫ pipāsaṃ abhibhuyya sabbaṃ, rattintivaṃ yo satataṃ niyutto;
Kālāgatañca  na hāpeti atthaṃ, so me manāpo nivise ca tamhi.
53.
 Akkodhano mittavā cāgavā ca, sīlūpapanno asaṭhojubhūto ⟪ asaṭho ujjubhūto (pī.) ⟫;
Saṅgāhako sakhilo saṇhavāco, mahattapattopi nivātavutti;
Tasmiṃhaṃ ⟪ tasmāhaṃ (sī. pī.) ⟫ pose vipulā bhavāmi, ūmi samuddassa yathāpi vaṇṇaṃ.
54.
 Yo cāpi mitte athavā amitte, seṭṭhe sarikkhe atha vāpi hīne;
Atthaṃ carantaṃ athavā anatthaṃ, āvī raho saṅgahameva vatte ⟪ vatto (syā. ka.) ⟫.
Vācaṃ na vajjā pharusaṃ kadāci, matassa jīvassa ca tassa homi.
55.
 Etesaṃ yo aññataraṃ labhitvā, kantā sirī ⟪ kantasiriṃ (katthaci), kantaṃ siriṃ (syā.) aṭṭhakathāyaṃ dutiyatatiyapāṭhantarāni ⟫ majjati appapañño;
Taṃ dittarūpaṃ visamaṃ carantaṃ, karīsaṭhānaṃva ⟪ karīsajātaṃ va (sī. syā.) ⟫ vivajjayāmi.
56.
 Attanā  kurute lakkhiṃ, alakkhiṃ kurutattanā;
Na  hi lakkhiṃ alakkhiṃ vā, añño aññassa kārakoti.
Sirikāḷakaṇṇijātakaṃ sattamaṃ.

 383. Kukkuṭajātakaṃ (6-1-8)
57.
 Sucittapattachadana , tambacūḷa vihaṅgama;
Oroha dumasākhāya, mudhā bhariyā bhavāmi te.
58.
 Catuppadī tvaṃ kalyāṇi, dvipadāhaṃ manorame;
Migī pakkhī asaññuttā, aññaṃ pariyesa sāmikaṃ.
59.
 Komārikā te hessāmi, mañjukā piyabhāṇinī;
Vinda maṃ ariyena vedena, sāvaya maṃ yadicchasi.
60.
 Kuṇapādini lohitape, cori kukkuṭapothini;
Na tvaṃ ariyena vedena, mamaṃ bhattāramicchasi.
61.
 Evampi caturā ⟪ cāturā (syā. ka.) ⟫ nārī, disvāna sadhanaṃ ⟪ pavaraṃ (sī. syā. pī.) ⟫ naraṃ;
Nenti saṇhāhi vācāhi, biḷārī viya kukkuṭaṃ.
62.
 Yo ca uppatitaṃ atthaṃ, na khippamanubujjhati;
Amittavasamanveti, pacchā ca anutappati.
63.
 Yo ca uppatitaṃ atthaṃ, khippameva nibodhati;
Muccate  sattusambādhā, kukkuṭova biḷāriyāti.
Kukkuṭajātakaṃ aṭṭhamaṃ.

 384. Dhammadhajajātakaṃ (6-1-9)
64.
 Dhammaṃ caratha ñātayo, dhammaṃ caratha bhaddaṃ vo ⟪ bhadda vo (ka.) ⟫;
Dhammacārī sukhaṃ seti, asmiṃ loke paramhi ca.
65.
 Bhaddako vatayaṃ pakkhī, dijo paramadhammiko;
Ekapādena tiṭṭhanto, dhammamevānusāsati.
66.
 Nāssa sīlaṃ vijānātha, anaññāya pasaṃsatha;
Bhutvā aṇḍañca potañca ⟪ chāpe ca (sī. pī.) ⟫, dhammo dhammoti bhāsati.
67.
 Aññaṃ bhaṇati vācāya, aññaṃ kāyena kubbati;
Vācāya no ca kāyena, na taṃ dhammaṃ adhiṭṭhito.
68.
 Vācāya  sakhilo manoviduggo, channo kūpasayova kaṇhasappo;
Dhammadhajo gāmanigamāsusādhu ⟪ gāmanigamāsu sādhusammato (sī.), gāmanigamasādhu (pī.) ⟫, dujjāno purisena bālisena.
69.
 Imaṃ  tuṇḍehi pakkhehi, pādā cimaṃ viheṭhatha ⟪ vipothatha (pī.) ⟫;
Chavañhimaṃ vināsetha, nāyaṃ saṃvāsanārahoti.
Dhammadhajajātakaṃ navamaṃ.

 385. Nandiyamigarājajātakaṃ (6-1-10)
70.
 Sace brāhmaṇa gacchesi, sākete ⟪ sāketaṃ (sī. syā.) ⟫ ajjunaṃ ⟪ añjhanaṃ (sī. syā. pī.) ⟫ vanaṃ;
Vajjāsi nandiyaṃ nāma, puttaṃ asmākamorasaṃ;
Mātā pitā ca te vuddhā, te taṃ icchanti passituṃ.
71.
 Bhuttā mayā nivāpāni, rājino pānabhojanaṃ;
Taṃ rājapiṇḍaṃ avabhottuṃ ⟪ avabhottaṃ (ka.) ⟫, nāhaṃ brāhmaṇa mussahe.
72.
 Odahissāmahaṃ passaṃ, khurappānissa ⟪ khurappāṇissa (sī.), khurapāṇissa (pī.), khurappapāṇissa (?) ⟫ rājino;
Tadāhaṃ sukhito mutto, api passeyya mātaraṃ.
73.
 Migarājā pure āsiṃ, kosalassa niketane ⟪ niketave (sī. syā. pī.) ⟫;
Nandiyo nāma nāmena, abhirūpo catuppado.
74.
 Taṃ maṃ vadhitumāgacchi, dāyasmiṃ ajjune vane;
Dhanuṃ ārajjaṃ ⟪ ārajjuṃ (niyya), adejjhaṃ (sī. pī.) advedhābhāvaṃ ekībhāvanti attho ⟫ katvāna, usuṃ sannayha ⟪ sandhāya (sī. pī.) ⟫ kosalo.
75.
 Tassāhaṃ  odahiṃ passaṃ, khurappānissa rājino;
Tadāhaṃ  sukhito mutto, mātaraṃ daṭṭhumāgatoti.
Nandiyamigarājajātakaṃ dasamaṃ.
Avāriyavaggo paṭhamo.
Tassuddānaṃ –
Atha kujjharathesabha ketuvaro, sadarīmukha neru latā ca puna;
Apananda sirī ca sucittavaro, atha dhammika nandimigena dasāti.
2. Kharaputtavaggo

 386. Kharaputtajātakaṃ (6-2-1)
76.
 Saccaṃ  kirevamāhaṃsu, vastaṃ ⟪ bhastaṃ (sī. pī.), kalakaṃ (syā.), garaṃ (ka.) ⟫ bāloti paṇḍitā;
Passa bālo rahokammaṃ, āvikubbaṃ na bujjhati.
77.
 Tvaṃ khopi ⟪ tvaṃ nu kho (sī. syā.), tvañca kho (pī.) ⟫ samma bālosi, kharaputta vijānahi;
Rajjuyā hi ⟪ rajjuyāsi (pī.) ⟫ parikkhitto, vaṅkoṭṭho ohitomukho.
78.
 Aparampi samma te bālyaṃ ⟪ ayampi samma te bālo (ka.) ⟫, yo mutto na palāyasi;
So ca bālataro samma, yaṃ tvaṃ vahasi senakaṃ.
79.
 Yaṃ nu samma ahaṃ bālo, ajarāja vijānahi;
Atha  kena senako bālo, taṃ me akkhāhi pucchito.
80.
 Uttamatthaṃ labhitvāna, bhariyāya yo padassati ⟪ bhayiyā yo padassati (pī.), bhayiyā na bhavissati (ka.) ⟫;
Tena jahissatattānaṃ, sā cevassa na hessati.
81.
 Na  ve piyammeti ⟪ na piyameti (ka.), na piyamedanti (katthaci) ⟫ janinda tādiso, attaṃ niraṃkatvā piyāni sevati ⟪ sevaye (?) ⟫;
Attāva seyyo paramā ca seyyo, labbhā piyā ocitatthena pacchāti.
Kharaputtajātakaṃ paṭhamaṃ.

 387. Sūcijātakaṃ (6-2-2)
82.
 Akakkasaṃ apharusaṃ, kharadhotaṃ supāsiyaṃ;
Sukhumaṃ tikhiṇaggañca, ko sūciṃ ketumicchati.
83.
 Sumajjañca supāsañca, anupubbaṃ ⟪ anupubba (sī. syā.) ⟫ suvaṭṭitaṃ;
Ghanaghātimaṃ paṭithaddhaṃ, ko sūciṃ ketumicchati.
84.
 Ito dāni patāyanti, sūciyo baḷisāni ca;
Koyaṃ kammāragāmasmiṃ, sūciṃ vikketumicchati.
85.
 Ito satthāni gacchanti, kammantā vividhā puthū;
Koyaṃ kammāragāmasmiṃ, sūciṃ vikketumicchati ⟪ marahati (sī. syā. pī.) ⟫.
86.
 Sūciṃ  kammāragāmasmiṃ, vikketabbā pajānatā;
Ācariyāva jānanti ⟪ ācariyā sañjānanti (ka.), ācariyā pajānanti (syā.), ācariyāva sañjānanti (pī.) ⟫, kammaṃ sukatadukkaṭaṃ ⟪ dukkataṃ (sī. pī.) ⟫.
87.
 Imaṃ  ce ⟪ imañca (sī. syā. pī.) ⟫ te pitā bhadde, sūciṃ jaññā mayā kataṃ;
Tayā ca maṃ nimanteyya, yañcatthaññaṃ ghare dhananti.
Sūcijātakaṃ dutiyaṃ.

 388. Tuṇḍilajātakaṃ (6-2-3)
88.
 Navachannake ⟪ navachandake (sī. pī.), navacchaddake (syā.) ⟫ dāni ⟪ doṇi (ka.), dānaṃ, dāne (katthaci) ⟫ diyyati, puṇṇāyaṃ doṇi suvāminī ṭhitā;
Bahuke jane pāsapāṇike, no ca kho me paṭibhāti bhuñjituṃ.
89.
 Tasasi  bhamasi leṇamicchasi, attāṇosi kuhiṃ gamissasi;
Appossukko bhuñja tuṇḍila, maṃsatthāya hi positāmhase ⟪ posiyāmase (sī. syā. pī.) ⟫.
90.
 Ogaha rahadaṃ akaddamaṃ, sabbaṃ sedamalaṃ pavāhaya;
Gaṇhāhi navaṃ vilepanaṃ, yassa  gandho na kadāci chijjati.
91.
 Katamo rahado akaddamo, kiṃsu sedamalanti vuccati;
Katamañca navaṃ vilepanaṃ, yassa gandho na kadāci chijjati.
92.
 Dhammo rahado akaddamo, pāpaṃ sedamalanti vuccati;
Sīlañca navaṃ vilepanaṃ, tassa gandho na kadāci chijjati.
93.
 Nandanti sarīraghātino, na ca nandanti sarīradhārino;
Puṇṇāya ca puṇṇamāsiyā, ramamānāva jahanti jīvitanti.
Tuṇḍilajātakaṃ tatiyaṃ.

 389. Suvaṇṇakakkaṭajātakaṃ (6-2-4)
94.
 Siṅgīmigo āyatacakkhunetto, aṭṭhittaco vārisayo alomo;
Tenābhibhūto kapaṇaṃ rudāmi, hare sakhā kissa nu maṃ jahāsi.
95.
 So  passasanto mahatā phaṇena, bhujaṅgamo kakkaṭamajjhapatto;
Sakhā sakhāraṃ paritāyamāno, bhujaṅgamaṃ kakkaṭako gahesi.
96.
 Na vāyasaṃ no pana kaṇhasappaṃ, ghāsatthiko kakkaṭako adeyya;
Pucchāmi taṃ āyatacakkhunetta, atha kissa hetumha ubho gahītā.
97.
 Ayaṃ puriso mama atthakāmo, yo maṃ gahetvāna dakāya neti;
Tasmiṃ mate dukkhamanappakaṃ me, ahañca eso ca ubho na homa.
98.
 Mamañca disvāna pavaddhakāyaṃ, sabbo jano hiṃsitumeva micche;
Sāduñca thūlañca muduñca maṃsaṃ, kākāpi maṃ disvāna ⟪ disva (sī. pī.) ⟫ viheṭhayeyyuṃ.
99.
 Sacetassa  hetumha ubho gahītā, uṭṭhātu poso visamāvamāmi ⟪ visamācamāmi (sī. pī. ka.) ⟫;
Mamañca kākañca pamuñca khippaṃ, pure  visaṃ gāḷhamupeti maccaṃ.
100.
 Sappaṃ pamokkhāmi na tāva kākaṃ, paṭibandhako ⟪ paṭibaddhako (sī. pī.) ⟫ hohiti ⟪ hoti hi (syā.) ⟫ tāva kāko;
Purisañca disvāna sukhiṃ arogaṃ, kākaṃ pamokkhāmi yatheva sappaṃ.
101.
 Kāko  tadā devadatto ahosi, māro pana kaṇhasappo ahosi;
Ānandabhaddo kakkaṭako ahosi, ahaṃ tadā brāhmaṇo homi satthāti ⟪ tatthāti (sī. pī.) ⟫.
Suvaṇṇakakkaṭajātakaṃ catutthaṃ.

 390. Mayhakajātakaṃ (6-2-5)
102.
 Sakuṇo mayhako nāma, girisānudarīcaro;
Pakkaṃ pipphalimāruyha, mayhaṃ mayhanti kandati.
103.
 Tassevaṃ vilapantassa, dijasaṅghā samāgatā;
Bhutvāna pipphaliṃ yanti, vilapatveva so dijo.
104.
 Evameva idhekacco, saṅgharitvā bahuṃ dhanaṃ;
Nevattano na ñātīnaṃ, yathodhiṃ paṭipajjati.
105.
 Na so acchādanaṃ bhattaṃ, na mālaṃ na vilepanaṃ;
Anubhoti ⟪ nānubhoti (syā. ka.) ⟫ sakiṃ kiñci, na saṅgaṇhāti ñātake.
106.
 Tassevaṃ vilapantassa, mayhaṃ mayhanti rakkhato;
Rājāno atha vā corā, dāyadā ye va ⟪ ye ca (syā. ka.) ⟫ appiyā;
Dhanamādāya gacchanti, vilapatveva so naro.
107.
 Dhīro ⟪ dhīro ca (sī.) ⟫ bhoge adhigamma, saṅgaṇhāti ca ñātake;
Tena so kittiṃ pappoti, pecca sagge pamodatīti ⟪ sagge ca modatīti (sī. pī.) ⟫.
Mayhakajātakaṃ pañcamaṃ.

 391. Vijjādharajātakaṃ (6-2-6)
108.
 Dubbaṇṇarūpaṃ tuvamariyavaṇṇī, purakkhatvā ⟪ purakkhitvā (syā. ka.) ⟫ pañjaliko namassasi;
Seyyo nu te so udavā ⟪ udāhu (syā. ka.) ⟫ sarikkho, nāmaṃ parassattano cāpi brūhi.
109.
 Na  nāmagottaṃ gaṇhanti rāja, sammaggatānujjugatāna ⟪ samaggatānujjugatāna (syā.), samuggatānujjugatāna (ka.) ⟫ devā;
Ahañca te nāmadheyyaṃ vadāmi, sakkohamasmī tidasānamindo.
110.
 Yo  disvā bhikkhuṃ caraṇūpapannaṃ, purakkhatvā pañjaliko namassati;
Pucchāmi taṃ devarājetamatthaṃ, ito  cuto kiṃ labhate sukhaṃ so.
111.
 Yo disvā bhikkhuṃ caraṇūpapannaṃ, purakkhatvā pañjaliko namassati;
Diṭṭheva dhamme labhate pasaṃsaṃ, saggañca so yāti sarīrabhedā.
112.
 Lakkhī vata me udapādi ajja, yaṃ vāsavaṃ bhūtapatiddasāma;
Bhikkhuñca disvāna tuvañca sakka, kāhāmi puññāni anappakāni.
113.
 Addhā have sevitabbā sapaññā, bahussutā ye bahuṭhānacintino;
Bhikkhuñca disvāna mamañca rāja, karohi puññāni anappakāni.
114.
 Akkodhano niccapasannacitto, sabbātithīyācayogo bhavitvā;
Nihacca mānaṃ abhivādayissaṃ, sutvāna devinda subhāsitānīti.
Vijjādhara ⟪ dhajaviheṭhaka (sī. pī.), pabbajitaviheṭhaka (syā.) ⟫ jātakaṃ chaṭṭhaṃ.

 392. Siṅghapupphajātakaṃ (6-2-7)
115.
 Yametaṃ ⟪ yamekaṃ (pī.) ⟫ vārijaṃ pupphaṃ, adinnaṃ upasiṅghasi;
Ekaṅgametaṃ theyyānaṃ, gandhathenosi mārisa.
116.
 Na harāmi na bhañjāmi, ārā siṅghāmi vārijaṃ;
Atha kena nu vaṇṇena, gandhathenoti vuccati.
117.
 Yoyaṃ bhisāni khaṇati, puṇḍarīkāni bhañjati;
Evaṃ ākiṇṇakammanto, kasmā eso na vuccati.
118.
 Ākiṇṇaluddo puriso, dhāticelaṃva makkhito;
Tasmiṃ me vacanaṃ natthi, tañcārahāmi vattave.
119.
 Anaṅgaṇassa posassa, niccaṃ sucigavesino;
Vālaggamattaṃ pāpassa, abbhāmattaṃva khāyati.
120.
 Addhā maṃ yakkha jānāsi, atho maṃ anukampasi;
Punapi yakkha vajjāsi, yadā passasi edisaṃ.
121.
 Neva taṃ upajīvāmi, napi te bhatakāmhase ⟪ bhatakamhase (sī. pī.), bhatikamhase (syā.) ⟫;
Tvameva bhikkhu jāneyya, yena gaccheyya suggatinti.
Siṅghapuppha ⟪ bhisapuppha (sī. pī.), upasiṅghapuppha (syā.) ⟫ jātakaṃ sattamaṃ.

 393. Vighāsādajātakaṃ (6-2-8)
122.
 Susukhaṃ  vata jīvanti, ye janā vighāsādino;
Diṭṭheva  dhamme pāsaṃsā, samparāye ca suggatī.
123.
 Sukassa ⟪ suvassa (sī. syā. pī.) ⟫ bhāsamānassa, na nisāmetha paṇḍitā;
Idaṃ suṇātha sodariyā, amhevāyaṃ pasaṃsati.
124.
 Nāhaṃ tumhe pasaṃsāmi, kuṇapādā suṇātha me;
Ucchiṭṭhabhojino ⟪ bhojanā (ka.) ⟫ tumhe, na tumhe vighāsādino.
125.
 Sattavassā  pabbajitā, mejjhāraññe ⟪ majjheraññe (ka.) ⟫ sikhaṇḍino;
Vighāseneva yāpentā, mayaṃ ce bhoto gārayhā;
Ke nu bhoto pasaṃsiyā.
126.
 Tumhe sīhānaṃ byagghānaṃ, vāḷānañcāvasiṭṭhakaṃ;
Ucchiṭṭheneva yāpentā, maññivho vighāsādino.
127.
 Ye brāhmaṇassa samaṇassa, aññassa vā ⟪ aññassa ca (sī. syā.), aññasseva (pī.) ⟫ vanibbino ⟪ vaṇibbino (sī. syā.) ⟫;
Datvāva ⟪ datvāna (pī. ka.) ⟫ sesaṃ bhuñjanti, te janā vighāsādinoti.
Vighāsādajātakaṃ aṭṭhamaṃ.

 394. Vaṭṭakajātakaṃ (6-2-9)
128.
 Paṇītaṃ bhuñjase bhattaṃ, sappitelañca mātula;
Atha kena nu vaṇṇena, kiso tvamasi vāyasa.
129.
 Amittamajjhe vasato, tesu āmisamesato;
Niccaṃ ubbiggahadayassa, kuto kākassa daḷhiyaṃ.
130.
 Niccaṃ ubbegino ⟪ ubbiggino (syā. ka.), ubbedhino (sī.) ⟫ kākā, dhaṅkā pāpena kammunā;
Laddho  piṇḍo na pīṇeti, kiso tenasmi vaṭṭaka.
131.
 Lūkhāni tiṇabījāni, appasnehāni bhuñjasi;
Atha kena nu vaṇṇena, thūlo tvamasi vaṭṭaka.
132.
 Appicchā appacintāya, adūragamanena ca;
Laddhāladdhena yāpento, thūlo tenasmi vāyasa.
133.
 Appicchassa  hi posassa, appacintasukhassa ⟪ appacintisukhassa (sī. syā. pī.) ⟫ ca;
Susaṅgahitamānassa ⟪ susaṅgahitapamāṇassa (sī. syā. pī.) ⟫, vuttī susamudānayāti.
Vaṭṭakajātakaṃ navamaṃ.

 395. Pārāvatajātakaṃ (6-2-10)
134.
 Cirassaṃ vata passāmi, sahāyaṃ maṇidhārinaṃ;
Sukatā ⟪ sukatāya (sī. pī.) ⟫ massukuttiyā, sobhate vata me sakhā.
135.
 Parūḷhakacchanakhalomo , ahaṃ kammesu byāvaṭo;
Cirassaṃ nhāpitaṃ laddhā, lomaṃ taṃ ajjaṃ hārayiṃ ⟪ apahārayiṃ (sī. pī.) ⟫.
136.
 Yaṃ nu lomaṃ ahāresi, dullabhaṃ laddha kappakaṃ;
Atha kiñcarahi te samma, kaṇṭhe kiṇikiṇāyati ⟪ idaṃ kaṇṭhe kiṇāyati (ka.), kaṇṭhe kiṃnikilāyati (syā.) ⟫.
137.
 Manussasukhumālānaṃ, maṇi kaṇṭhesu lambati;
Tesāhaṃ  anusikkhāmi, mā tvaṃ maññi davā kataṃ.
138.
 Sacepimaṃ pihayasi, massukuttiṃ sukāritaṃ;
Kārayissāmi te samma, maṇiñcāpi dadāmi te.
139.
 Tvaññeva maṇinā channo, sukatāya ca massuyā;
Āmanta kho taṃ gacchāmi, piyaṃ me tava dassananti.
Pārāvatajātakaṃ ⟪ kākajātakaṃ (sī. pī.), maṇijātakaṃ (syā.) ⟫ dasamaṃ.
Kharaputtavaggo ⟪ senakavaggo (sī. pī.), khuraputtavaggo (syā.), sūcivaggo (ka.) ⟫ dutiyo.
Tassuddānaṃ –
Atha passa sasūci ca tuṇḍilako, miga mayhakapañcamapakkhivaro;
Atha pañjali vārija mejjha puna, atha vaṭṭa kapotavarena dasāti.
Atha vagguddānaṃ –
Atha vaggaṃ pakittissaṃ, chanipātaṃ varuttame;
Avāriyā ca kharo ca ⟪ senaka (sī.), sūci ca (syā. ka.) ⟫, dve ca vuttā subyañjanāti.
Chakkanipātaṃ niṭṭhitaṃ.
