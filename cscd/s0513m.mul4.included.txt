


 351 maṇikuṇḍalajātakaṃ (5-1-1)

 jīno  rathassaṃ maṇikuṇḍale ca putte ca dāre ca tatheva jīno
sabbesu bhogesu asesakesu  kasmā na santappasi sokakāle

 pubbeva maccaṃ vijahanti bhogā macco vā te  pubbataraṃ jahāti
asassatā bhogino kāmakāmi tasmā na socāmahaṃ sokakāle

 udeti āpūrati veti  cando atthaṃ tapetvāna  paleti sūriyo
viditā  mayā sattuka lokadhammā tasmā na socāmahaṃ sokakāle

 alaso gihī kāmabhogī na sādhu asaññato  pabbajito na sādhu
rājā na sādhu anisammakārī yo paṇḍito kodhano taṃ na sādhu

 nisamma khattiyo kayirā nānisamma disampati
nisammakārino rāja  yaso kitti ca vaḍḍhatīti


 352 sujātajātakaṃ (5-1-2)

 kiṃ  nu santaramānova lāyitvā haritaṃ tiṇaṃ
khāda khādāti lapasi gatasattaṃ jaraggavaṃ

 na hi annena pānena mato goṇo samuṭṭhahe
tvañca tucchaṃ vilapasi yathā taṃ dummatī tathā

 tatheva tiṭṭhati sīsaṃ hatthapādā ca vāladhi
sotā tatheva tiṭṭhanti  maññe goṇo samuṭṭhahe

 nevayyakassa sīsañca  hatthapādā ca dissare
rudaṃ mattikathūpasmiṃ nanu tvaññeva dummati

 ādittaṃ  vata maṃ santaṃ ghatasittaṃva pāvakaṃ
vārinā viya osiñcaṃ  sabbaṃ nibbāpaye daraṃ

 abbahī  vata me sallaṃ yamāsi hadayassitaṃ 
yo  me sokaparetassa pitu sokaṃ apānudi

 sohaṃ abbūḷhasallosmi vītasoko anāvilo
na socāmi na rodāmi tava sutvāna māṇava

 evaṃ karonti sappaññā ye honti anukampakā
vinivattenti sokamhā sujāto pitaraṃ yathāti


 353 venasākhajātakaṃ (5-1-3)

 nayidaṃ niccaṃ bhavitabbaṃ brahmadatta khemaṃ subhikkhaṃ sukhatā ca kāye
atthaccaye mā ahu sampamūḷho bhinnaplavo sāgarasseva majjhe

 yāni  karoti puriso tāni attani passati
kalyāṇakārī kalyāṇaṃ pāpakārī ca pāpakaṃ
yādisaṃ vapate bījaṃ tādisaṃ harate phalaṃ

 idaṃ tadācariyavaco pārāsariyo yadabravi
mā su  tvaṃ akari pāpaṃ yaṃ tvaṃ pacchā kataṃ tape

 ayameva so piṅgiya  venasākho  yamhi  ghātayiṃ khattiyānaṃ sahassaṃ
alaṅkate candanasārānulitte tameva dukkhaṃ paccāgataṃ mamaṃ

 sāmā ca  kho candanalittagattā  laṭṭhīva sobhañjanakassa uggatā
adisvā  kālaṃ karissāmi ubbariṃ taṃ me ito dukkhataraṃ bhavissatīti


 354 uragajātakaṃ (5-1-4)

 uragova tacaṃ jiṇṇaṃ hitvā gacchati saṃ tanuṃ
evaṃ sarīre nibbhoge pete kālaṅkate sati

 ḍayhamāno na jānāti ñātīnaṃ paridevitaṃ
tasmā etaṃ na socāmi gato so tassa yā gati

 anavhito  tato āgā ananuññāto  ito gato
yathāgato tathā gato tattha kā paridevanā

 ḍayhamāno na jānāti ñātīnaṃ paridevitaṃ
tasmā etaṃ na socāmi gato so tassa yā gati

 sace rode kisā  assaṃ tassā me kiṃ phalaṃ siyā
ñātimittasuhajjānaṃ  bhiyyo no aratī siyā

 ḍayhamāno  na jānāti ñātīnaṃ paridevitaṃ
tasmā etaṃ na socāmi gato so tassa yā gati

 yathāpi dārako candaṃ gacchantamanurodati
evaṃ sampadamevetaṃ yo petamanusocati

 ḍayhamāno na jānāti ñātīnaṃ paridevitaṃ
tasmā etaṃ na socāmi gato so tassa yā gati

 yathāpi udakakumbho bhinno appaṭisandhiyo
evaṃ sampadamevetaṃ yo petamanusocati

 ḍayhamāno na jānāti ñātīnaṃ paridevitaṃ
tasmā etaṃ na socāmi gato so tassa yā gatīti


 355 ghaṭajātakaṃ (5-1-5)

 aññe socanti rodanti aññe assumukhā janā
pasannamukhavaṇṇosi kasmā ghaṭa  na socasi

 nābbhatītaharo soko nānāgatasukhāvaho
tasmā dhaṅka  na socāmi natthi soke dutīyatā 

 socaṃ paṇḍu kiso hoti bhattañcassa na ruccati
amittā sumanā honti sallaviddhassa ruppato

 gāme  vā yadi vāraññe ninne vā yadi vā thale
ṭhitaṃ maṃ nāgamissati evaṃ diṭṭhapado ahaṃ

 yassattā nālamekova sabbakāmarasāharo
sabbāpi pathavī tassa na sukhaṃ āvahissatīti


 356 koraṇḍiyajātakaṃ (5-1-6)

 eko  araññe girikandarāyaṃ paggayha paggayha silaṃ pavecchasi 
punappunaṃ santaramānarūpo koraṇḍiya  ko nu tava yidhattho

 ahañhimaṃ sāgara sevitantaṃ samaṃ karissāmi yathāpi pāṇi
vikiriya sānūni ca pabbatāni ca tasmā silaṃ dariyā pakkhipāmi

 nayimaṃ mahiṃ arahati pāṇikappaṃ samaṃ manusso karaṇāya meko
maññāmimaññeva dariṃ jigīsaṃ  koraṇḍiya  hāhasi  jīvalokaṃ

 sace ahaṃ  bhūtadharaṃ na sakkā  samaṃ manusso karaṇāya meko
evameva tvaṃ brahme ime manusse nānādiṭṭhike nānayissasi te 

 saṅkhittarūpena bhavaṃ mamatthaṃ akkhāsi koraṇḍiya evametaṃ
yathā na sakkā pathavī samāyaṃ kattuṃ manussena tathā manussāti


 357 laṭukikajātakaṃ (5-1-7)

 vandāmi taṃ kuñjara saṭṭhihāyanaṃ āraññakaṃ yūthapatiṃ yasassiṃ
pakkhehi taṃ pañjalikaṃ karomi mā me vadhī puttake dubbalāya

 vandāmi  taṃ kuñjara ekacāriṃ āraññakaṃ pabbatasānugocaraṃ
pakkhehi taṃ pañjalikaṃ karomi mā  me vadhī puttake dubbalāya

 vamissāmi te laṭukike puttakāni kiṃ me tuvaṃ kāhasi dubbalāsi
sataṃ sahassānipi tādisīnaṃ vāmena pādena papothayeyyaṃ

 na heva sabbattha balena kiccaṃ balañhi bālassa vadhāya hoti
karissāmi te nāgarājā anatthaṃ yo me vadhī puttake dubbalāya

 kākañca passa laṭukikaṃ maṇḍūkaṃ nīlamakkhikaṃ
ete nāgaṃ aghātesuṃ passa verassa verinaṃ
tasmā hi veraṃ na kayirātha appiyenapi kenacīti


 358 cūḷadhammapālajātakaṃ (5-1-8)

 ahameva  dūsiyā bhūnahatā rañño mahāpatāpassa
etaṃ muñcatu dhammapālaṃ hatthe me deva chedehi

 ahameva dūsiyā bhūnahatā rañño mahāpatāpassa
etaṃ muñcatu dhammapālaṃ pāde me deva chedehi

 ahameva dūsiyā bhūnahatā rañño mahāpatāpassa
etaṃ  muñcatu dhammapālaṃ sīsaṃ me deva chedehi

 na hi  nūnimassa rañño mittāmaccā ca vijjare suhadā
ye na vadanti rājānaṃ mā ghātayi orasaṃ puttaṃ

 na hi  nūnimassa rañño ñātī mittā ca vijjare suhadā
ye na vadanti rājānaṃ mā ghātayi atrajaṃ puttaṃ

 candanasārānulittā  bāhā chijjanti dhammapālassa
dāyādassa pathabyā pāṇā me deva rujjhantīti


 359 suvaṇṇamigajātakaṃ (5-1-9)

 vikkama re haripāda  vikkama re mahāmiga 
chinda vārattikaṃ pāsaṃ nāhaṃ ekā vane rame

 vikkamāmi na pāremi bhūmiṃ sumbhāmi vegasā
daḷho vārattiko pāso pādaṃ me parikantati

 attharassu palāsāni asiṃ nibbāha luddaka
paṭhamaṃ maṃ vadhitvāna hana pacchā mahāmigaṃ

 na me sutaṃ vā diṭṭhaṃ vā bhāsantiṃ mānusiṃ migiṃ 
tvañca bhadde sukhī hohi eso cāpi mahāmigo

 evaṃ luddaka nandassu saha sabbehi ñātibhi
yathāhamajja  nandāmi muttaṃ disvā mahāmiganti


 360 suyonandījātakaṃ (5-1-10)

 vāti  gandho timirānaṃ kusamuddo ca  ghosavā
dūre ito suyonandī  tambakāmā tudanti maṃ

 kathaṃ samuddamatari kathaṃ addakkhi sedumaṃ 
kathaṃ tassā ca tuyhañca ahu sagga  samāgamo

 kurukacchā  payātānaṃ vāṇijānaṃ dhanesinaṃ
makarehi abhidā  nāvā phalakenāhamaplaviṃ

 sā  maṃ saṇhena mudunā niccaṃ candanagandhinī
aṅgena  uddharī bhaddā mātā puttaṃva orasaṃ

 sā maṃ annena pānena vatthena sayanena ca
attanāpi ca mandakkhī evaṃ tamba vijānāhīti


tassuddānaṃ 
atha jinavaro haritaṃ tiṇako atha  bhinnaplavo uragova ghaṭo
dariyā puna kuñjara bhūnahatā migamuttamasaggavarena dasāti


 361 vaṇṇārohajātakaṃ (5-2-1)

 vaṇṇārohena jātiyā balanikkamanena ca
subāhu na mayā seyyo sudāṭha iti bhāsasi

 vaṇṇārohena jātiyā balanikkamanena ca
sudāṭho na mayā seyyo subāhu iti bhāsasi

 evaṃ ce maṃ viharantaṃ subāhu samma dubbhasi
na dānāhaṃ tayā saddhiṃ saṃvāsamabhirocaye

 yo  paresaṃ vacanāni saddaheyya  yathātathaṃ
khippaṃ bhijjetha mittasmiṃ verañca pasave bahuṃ

 na  so mitto yo sadā appamatto bhedāsaṅkī randhamevānupassī
yasmiñca setī urasīva putto sa ve mitto yo abhejjo parehīti


 362 sīlavīmaṃsajātakaṃ (5-2-2)

 sīlaṃ  seyyo sutaṃ seyyo iti me saṃsayo ahu
sīlameva sutā seyyo iti me natthi saṃsayo

 moghā jāti ca vaṇṇo ca sīlameva kiruttamaṃ
sīlena anupetassa sutenattho na vijjati

 khattiyo ca adhammaṭṭho vesso cādhammanissito
te pariccajjubho loke upapajjanti duggatiṃ

 khattiyā brāhmaṇā vessā suddā caṇḍālapukkusā
idha dhammaṃ caritvāna bhavanti tidive samā

 na vedā samparāyāya na jāti nāpi  bandhavā
sakañca sīlaṃ saṃsuddhaṃ samparāyāya sukhāya cāti 


 363 hirijātakaṃ (5-2-3)

 hiriṃ tarantaṃ vijigucchamānaṃ tavāhamasmī iti bhāsamānaṃ
seyyāni kammāni anādiyantaṃ neso mamanti iti naṃ vijaññā

 yañhi kayirā tañhi vade yaṃ na kayirā na taṃ vade
akarontaṃ  bhāsamānaṃ parijānanti paṇḍitā

 na  so mitto yo sadā appamatto bhedāsaṅkī randhamevānupassī
yasmiñca setī urasīva putto sa ve mitto yo abhejjo parehi

 pāmojjakaraṇaṃ ṭhānaṃ pasaṃsāvahanaṃ sukhaṃ
phalānisaṃso bhāveti vahanto porisaṃ dhuraṃ

 pavivekarasaṃ  pitvā rasaṃ upasamassa ca
niddaro hoti nippāpo dhammappītirasaṃ pivanti


 364 khajjopanakajātakaṃ (5-2-4)

 ko nu santamhi pajjote aggipariyesanaṃ caraṃ
addakkhi ratti  khajjotaṃ jātavedaṃ amaññatha

 svassa gomayacuṇṇāni abhimatthaṃ tiṇāni ca
viparītāya saññāya nāsakkhi pajjaletave

 evampi anupāyena atthaṃ na labhate migo 
visāṇato gavaṃ dohaṃ yattha khīraṃ na vindati

 vividhehi upāyehi atthaṃ papponti māṇavā
niggahena amittānaṃ mittānaṃ paggahena ca

 senāmokkhapalābhena  vallabhānaṃ nayena ca
jagatiṃ jagatipālā āvasanti vasundharanti


 365 ahituṇḍikajātakaṃ (5-2-5)

 dhuttomhi samma sumukha jūte akkhaparājito
harehi  ambapakkāni vīriyaṃ te bhakkhayāmase

 alikaṃ vata maṃ samma abhūtena pasaṃsasi
ko te suto vā diṭṭho vā sumukho nāma makkaṭo

 ajjāpi  me taṃ manasi  yaṃ maṃ tvaṃ ahituṇḍika
dhaññāpaṇaṃ pavisitvā matto  chātaṃ hanāsi maṃ

 tāhaṃ saraṃ dukkhaseyyaṃ api rajjampi kāraye
nevāhaṃ yācito dajjaṃ tathā hi bhayatajjito

 yañca jaññā kule jātaṃ gabbhe tittaṃ amacchariṃ
tena sakhiñca mittañca dhīro sandhātumarahatīti


 366 gumbiyajātakaṃ (5-2-6)

 madhuvaṇṇaṃ  madhurasaṃ madhugandhaṃ visaṃ ahu
gumbiyo  ghāsamesāno araññe odahī visaṃ

 madhu iti maññamānā  ye taṃ visamakhādisuṃ 
tesaṃ taṃ kaṭukaṃ āsi maraṇaṃ tenupāgamuṃ

 ye ca kho paṭisaṅkhāya visaṃ taṃ parivajjayuṃ
te āturesu sukhitā ḍayhamānesu nibbutā

 evameva manussesu visaṃ kāmā samohitā
āmisaṃ bandhanañcetaṃ maccuveso  guhāsayo

 evameva ime kāme āturā paricārike 
ye sadā parivajjenti saṅgaṃ loke upaccagunti


 367 sāḷiyajātakaṃ (5-2-7)

 yvāyaṃ sāḷiya  chāpoti kaṇhasappaṃ agāhayi
tena sappenayaṃ daṭṭho hato pāpānusāsako

 ahantāra  mahantāraṃ yo naro hantumicchati
evaṃ so nihato seti yathāyaṃ puriso hato

 ahantāra  maghātentaṃ yo naro hantumicchati
evaṃ so nihato seti yathāyaṃ puriso hato

 yathā paṃsumuṭṭhiṃ puriso paṭivātaṃ paṭikkhipe
tameva  so rajo hanti tathāyaṃ puriso hato

 yo appaduṭṭhassa narassa dussati suddhassa posassa anaṅgaṇassa
tameva bālaṃ pacceti pāpaṃ sukhumo rajo paṭivātaṃva khittoti


 368 tacasārajātakaṃ (5-2-8)

 amittahatthatthagatā  tacasārasamappitā
pasannamukhavaṇṇāttha kasmā tumhe na socatha

 na  socanāya paridevanāya atthova labbho  api appakopi
socantamenaṃ dukhitaṃ viditvā paccatthikā attamanā bhavanti

 yato ca kho paṇḍito āpadāsu na vedhatī atthavinicchayaññū
paccatthikāssa  dukhitā bhavanti disvā mukhaṃ avikāraṃ purāṇaṃ

 jappena mantena subhāsitena anuppadānena paveṇiyā vā
yathā  yathā yattha labhetha atthaṃ tathā tathā tattha parakkameyya

 yato  ca jāneyya alabbhaneyyo mayā va  aññena vā esa attho
asocamāno adhivāsayeyya kammaṃ daḷhaṃ kinti karomi dānīti


 369 mittavindakajātakaṃ (5-2-9)

 kyāhaṃ devānamakaraṃ kiṃ pāpaṃ pakataṃ mayā
yaṃ me sirasmiṃ ohacca  cakkaṃ bhamati matthake

 atikkamma ramaṇakaṃ sadāmattañca dūbhakaṃ
brahmattarañca pāsādaṃ kenatthena idhāgato

 ito bahutarā bhogā atra maññe bhavissare
iti etāya saññāya passa maṃ byasanaṃ gataṃ

 catubbhi aṭṭhajjhagamā aṭṭhāhipi ca  soḷasa
soḷasāhi ca bāttiṃsa atricchaṃ cakkamāsado
icchāhatassa posassa cakkaṃ bhamati matthake

 uparivisālā duppūrā icchā visaṭagāminī 
ye  ca taṃ anugijjhanti te honti cakkadhārinoti


 370 palāsajātakaṃ (5-2-10)

 haṃso palāsamavaca nigrodho samma jāyati
aṅkasmiṃ  te nisinnova so te mammāni checchati 

 vaḍḍhatāmeva  nigrodho patiṭṭhassa bhavāmahaṃ
yathā pitā ca mātā ca  evaṃ me so bhavissati

 yaṃ  tvaṃ aṅkasmiṃ vaḍḍhesi khīrarukkhaṃ bhayānakaṃ
āmanta kho taṃ gacchāma vuḍḍhi massa na ruccati

 idāni  kho maṃ bhāyeti mahānerunidassanaṃ
haṃsassa anabhiññāya mahā me bhayamāgataṃ

 na tassa vuḍḍhi kusalappasatthā yo vaḍḍhamāno ghasate patiṭṭhaṃ
tassūparodhaṃ parisaṅkamāno patārayī mūlavadhāya dhīroti




 371 dīghītikosalajātakaṃ (5-3-1)

 evaṃbhūtassa te rāja āgatassa vase  mama
atthi nu koci pariyāyo yo taṃ dukkhā pamocaye

 evaṃbhūtassa  me tāta āgatassa vase tava
natthi no koci pariyāyo yo maṃ dukkhā pamocaye

 nāññaṃ sucaritaṃ rāja nāññaṃ rāja subhāsitaṃ
tāyate maraṇakāle evamevitaraṃ dhanaṃ

 akkocchi maṃ avadhi maṃ ajini maṃ ahāsi me
ye ca taṃ upanayhanti veraṃ tesaṃ na sammati

 akkocchi maṃ avadhi maṃ ajini maṃ ahāsi me
ye ca taṃ nupanayhanti veraṃ tesūpasammati

 na hi verena verāni sammantīdha kudācanaṃ
averena ca sammanti esa dhammo sanantanoti


 372 migapotakajātakaṃ (5-3-2)

 agārā  paccupetassa anagārassa te sato
samaṇassa na taṃ sādhu yaṃ petamanusocasi

 saṃvāsena  have sakka manussassa migassa vā
hadaye  jāyate pemaṃ na taṃ sakkā asocituṃ

 mataṃ marissaṃ rodanti ye rudanti lapanti ca
tasmā tvaṃ isi mā rodi roditaṃ moghamāhu santo

 roditena have brahme mato peto samuṭṭhahe
sabbe saṅgamma rodāma aññamaññassa ñātake

 ādittaṃ vata maṃ santaṃ ghatasittaṃva pāvakaṃ
vārinā viya osiñcaṃ sabbaṃ nibbāpaye daraṃ

 abbahi vata me sallaṃ yamāsi hadayassitaṃ
yo me sokaparetassa puttasokaṃ apānudi

 sohaṃ abbūḷhasallosmi vītasoko anāvilo
na socāmi na rodāmi tava sutvāna vāsavāti


 373 mūsikajātakaṃ (5-3-3)

 kuhiṃ gatā kattha gatā iti lālappatī jano
ahameveko jānāmi udapāne mūsikā hatā

 yañcetaṃ  iti cīti ca gadrabhova nivattasi
udapāne mūsikaṃ hantvā yavaṃ bhakkhetumicchasi

 daharo cāsi dummedha paṭhamuppattiko  susu
dīghañcetaṃ  samāsajja  na te dassāmi jīvitaṃ

 nāntalikkhabhavanena nāṅgaputtapinena  vā
puttena hi patthayito silokehi pamocito

 sabbaṃ  sutamadhīyetha hīnamukkaṭṭhamajjhimaṃ
sabbassa atthaṃ jāneyya na ca sabbaṃ payojaye
hoti tādisako kālo yattha atthāvahaṃ sutanti


 374 cūḷadhanuggahajātakaṃ (5-3-4)

 sabbaṃ  bhaṇḍaṃ samādāya pāraṃ tiṇṇosi brāhmaṇa
paccāgaccha lahuṃ khippaṃ mampi tārehi dānito 

 asanthutaṃ maṃ cirasanthutena nimīni bhotī addhuvaṃ dhuvena
mayāpi bhotī nimineyya aññaṃ ito ahaṃ dūrataraṃ gamissaṃ

 kāyaṃ eḷagalāgumbe  karoti ahuhāsiyaṃ
nayīdha naccagītaṃ vā  tāḷaṃ vā susamāhitaṃ
anamhikāle  susoṇi  kiṃ nu jagghasi sobhane 

 siṅgāla bāla dummedha appapaññosi jambuka
jīno  macchañca pesiñca kapaṇo viya jhāyasi

 sudassaṃ vajjamaññesaṃ attano pana duddasaṃ
jīnā patiñca jārañca maññe tvaññeva  jhāyasi

 evametaṃ migarāja yathā bhāsasi jambuka
sā nūnāhaṃ ito gantvā bhattu hessaṃ vasānugā

 yo hare mattikaṃ thālaṃ kaṃsathālampi so hare
katañceva  tayā pāpaṃ punapevaṃ karissasīti


 375 kapotajātakaṃ (5-3-5)

 idāni khomhi sukhito arogo nikkaṇṭako nippatito kapoto
kāhāmi dānī hadayassa tuṭṭhiṃ tathāhimaṃ maṃsasākaṃ baleti

 kāyaṃ  balākā sikhino corī laṅghipitāmahā
oraṃ balāke āgaccha caṇḍo me vāyaso sakhā

 alañhi te jagghitāye mamaṃ disvāna edisaṃ
vilūnaṃ sūdaputtena piṭṭhamaṇḍena  makkhitaṃ

 sunhāto  suvilittosi annapānena tappito
kaṇṭhe  ca te veḷuriyo agamā nu kajaṅgalaṃ

 mā te mitto amitto vā agamāsi kajaṅgalaṃ
piñchāni tattha lāyitvā kaṇṭhe bandhanti vaṭṭanaṃ

 punapāpajjasī samma sīlañhi tava tādisaṃ
na hi mānusakā bhogā subhuñjā honti pakkhināti


tassuddānaṃ 
atha vaṇṇa sasīla hiri labhate sumukhā visa sāḷiyamittavaro
atha cakka palāsa sarāja sato yava bāla kapotaka pannarasāti
atha vagguddānaṃ 
jīnañca vaṇṇaṃ asamaṃvaguppari sudesitā jātakanti santi vīsati 
mahesino brahmacarittamutta-mavoca gāthā atthavatī subyañjanāti

