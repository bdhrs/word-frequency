


 candaṃva  vimalaṃ suddhaṃ vippasannamanāvilaṃ
nandībhavaparikkhīṇaṃ tiṇṇaṃ loke visattikaṃ

 nibbāpayantaṃ janataṃ tiṇṇaṃ  tārayataṃ varaṃ 
muniṃ vanamhi jhāyantaṃ  ekaggaṃ susamāhitaṃ

 bandhujīvakapupphāni lagetvā suttakenahaṃ
buddhassa abhiropayiṃ sikhino lokabandhuno

 ekattiṃse  ito kappe yaṃ kammamakariṃ tadā
duggatiṃ nābhijānāmi buddhapūjāyidaṃ phalaṃ

 ito sattamake kappe manujindo mahāyaso
samantacakkhu nāmāsi cakkavattī mahabbalo

 paṭisambhidā catasso vimokkhāpi ca aṭṭhime
chaḷabhiññā sacchikatā kataṃ buddhassa sāsanaṃ
itthaṃ sudaṃ āyasmā bandhujīvako thero imā gāthāyo abhāsitthāti
bandhujīvakattherassāpadānaṃ paṭhamaṃ


 parakammāyane  yutto aparādhaṃ akāsahaṃ
vanantaṃ abhidhāvissaṃ bhayaverasamappito

 pupphitaṃ pādapaṃ disvā piṇḍibandhaṃ sunimmitaṃ
tambapupphaṃ gahetvāna bodhiyaṃ okiriṃ ahaṃ

 sammajjitvāna  taṃ bodhiṃ pāṭaliṃ pādaputtamaṃ
pallaṅkaṃ ābhujitvāna bodhimūle upāvisiṃ

 gatamaggaṃ  gavesantā āgacchuṃ mama santikaṃ
te ca disvānahaṃ tattha āvajjiṃ bodhimuttamaṃ

 vanditvāna ahaṃ bodhiṃ vippasannena cetasā
anekatāle papatiṃ giridugge bhayānake

 ekanavutito kappe yaṃ pupphamabhiropayiṃ
duggatiṃ nābhijānāmi bodhipūjāyidaṃ phalaṃ

 ito ca tatiye kappe rājā susaññato ahaṃ 
sattaratanasampanno cakkavattī mahabbalo

 paṭisambhidā catasso kataṃ buddhassa sāsanaṃ
itthaṃ sudaṃ āyasmā tambapupphiyo thero imā gāthāyo abhāsitthāti
tambapupphiyattherassāpadānaṃ dutiyaṃ


 udentaṃ  sataraṃsiṃva pītaraṃsiṃva  bhāṇumaṃ
pannarase yathā candaṃ niyyantaṃ lokanāyakaṃ

 aṭṭhasaṭṭhisahassāni sabbe khīṇāsavā ahuṃ
parivāriṃsu sambuddhaṃ dvipadindaṃ narāsabhaṃ

 sammajjitvāna taṃ vīthiṃ niyyante lokanāyake
ussāpesiṃ dhajaṃ tattha vippasannena cetasā

 ekanavutito kappe yaṃ dhajaṃ abhiropayiṃ
duggatiṃ nābhijānāmi dhajadānassidaṃ phalaṃ

 ito catutthake kappe rājāhosiṃ mahabbalo
sabbākārena sampanno sudhajo iti vissuto

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā vīthisammajjako thero imā gāthāyo abhāsitthāti
vīthisammajjakattherassāpadānaṃ tatiyaṃ


 devaputto  ahaṃ santo pūjayiṃ sikhināyakaṃ
kakkārupupphaṃ paggayha buddhassa abhiropayiṃ

 ekattiṃse  ito kappe yaṃ pupphamabhiropayiṃ
duggatiṃ nābhijānāmi buddhapūjāyidaṃ phalaṃ

 ito ca navame kappe rājā sattuttamo ahuṃ
sattaratanasampanno cakkavattī mahabbalo

 paṭisambhidā catasso kataṃ buddhassa sāsanaṃ
itthaṃ sudaṃ āyasmā kakkārupupphapūjako thero imā gāthāyo abhāsitthāti
kakkārupupphapūjakattherassāpadānaṃ catutthaṃ


 devaputto  ahaṃ santo pūjayiṃ sikhināyakaṃ
mandāravena pupphena buddhassa abhiropayiṃ

 sattāhaṃ chadanaṃ āsi dibbaṃ mālaṃ tathāgate
sabbe janā samāgantvā namassiṃsu tathāgataṃ

 ekattiṃse ito kappe yaṃ pupphamabhipūjayiṃ
duggatiṃ nābhijānāmi buddhapūjāyidaṃ phalaṃ

 ito ca dasame kappe rājāhosiṃ jutindharo
sattaratanasampanno cakkavattī mahabbalo

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā mandāravapupphapūjako thero imā gāthāyo abhāsitthāti
mandāravapupphapūjakattherassāpadānaṃ pañcamaṃ


 himavantassāvidūre  kukkuṭo nāma pabbato
tamhi pabbatapādamhi satta buddhā vasanti te

 kadambaṃ pupphitaṃ disvā dīparājaṃva uggataṃ
ubho hatthehi paggayha satta buddhe samokiriṃ

 catunnavutito kappe yaṃ pupphamabhiropayiṃ
duggatiṃ nābhijānāmi buddhapūjāyidaṃ phalaṃ

 dvenavute ito kappe sattāsuṃ pupphanāmakā
sattaratanasampannā cakkavattī mahabbalā

 paṭisambhidā catasso kataṃ buddhassa sāsanaṃ
itthaṃ sudaṃ āyasmā kadambapupphiyo thero imā gāthāyo abhāsitthāti
kadambapupphiyattherassāpadānaṃ chaṭṭhaṃ


 himavantassāvidūre  bhūtagaṇo nāma pabbato
vasateko jino tattha sayambhū lokanissaṭo

 tiṇasūlaṃ gahetvāna buddhassa abhiropayiṃ
ekūnasatasahassaṃ kappaṃ na vinipātiko

 ito ekādase kappe ekosiṃ dharaṇīruho
sattaratanasampanno cakkavattī mahabbalo

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā tiṇasūlako thero imā gāthāyo abhāsitthāti
tiṇasūlakattherassāpadānaṃ sattamaṃ


 suvaccho  nāma nāmena brāhmaṇo mantapāragū
purakkhato sasissehi vasate pabbatantare

 padumuttaro nāma jino āhutīnaṃ paṭiggaho
mamuddharitukāmo so āgacchi mama santikaṃ

 vehāsamhi  caṅkamati dhūpāyati jalate tathā
hāsaṃ mamaṃ viditvāna pakkāmi pācināmukho

 tañca acchariyaṃ disvā abbhutaṃ lomahaṃsanaṃ
nāgapupphaṃ gahetvāna gatamaggamhi okiriṃ

 satasahassito kappe yaṃ pupphaṃ okiriṃ ahaṃ
tena cittappasādena duggatiṃ nupapajjahaṃ

 ekattiṃse kappasate  rājā āsi mahāraho
sattaratanasampanno cakkavattī mahabbalo

 paṭisambhidā catasso kataṃ buddhassa sāsanaṃ
itthaṃ sudaṃ āyasmā nāgapupphiyo thero imā gāthāyo abhāsitthāti
nāgapupphiyattherassāpadānaṃ aṭṭhamaṃ


 kānanaṃ  vanamogayha vasāmi luddako ahaṃ
punnāgaṃ pupphitaṃ disvā buddhaseṭṭhaṃ anussariṃ

 taṃ  pupphaṃ ocinitvāna sugandhaṃ gandhitaṃ subhaṃ
thūpaṃ karitvā puline buddhassa abhiropayiṃ

 dvenavute  ito kappe yaṃ pupphamabhipūjayiṃ
duggatiṃ nābhijānāmi buddhapūjāyidaṃ phalaṃ

 ekamhi navute kappe eko āsiṃ tamonudo
sattaratanasampanno cakkavattī mahabbalo

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā punnāgapupphiyo thero imā gāthāyo abhāsitthāti
punnāgapupphiyattherassāpadānaṃ navamaṃ


 himavantassāvidūre mahājātassaro ahu
padumuppalasañchanno puṇḍarīkasamotthaṭo

 kukuttho nāma nāmena tatthāsiṃ sakuṇo tadā
sīlavā buddhisampanno puññāpuññesu kovido

 padumuttaro lokavidū āhutīnaṃ paṭiggaho
jātassarassāvidūre sañcarittha mahāmuni

 jalajaṃ kumudaṃ chetvā upanesiṃ mahesino
mama saṅkappamaññāya paṭiggahi mahāmuni

 tañca  dānaṃ daditvāna sukkamūlena codito
kappānaṃ satasahassaṃ duggatiṃ nupapajjahaṃ

 soḷaseto kappasate āsuṃ varuṇanāmakā
aṭṭha ete janādhipā cakkavattī mahabbalā

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā kumudadāyako thero imā gāthāyo abhāsitthāti
kumudadāyakattherassāpadānaṃ dasamaṃ
bandhujīvakavaggo soḷasamo
tassuddānaṃ 
bandhujīvo tambapupphī vīthikakkārupupphiyo
mandāravo kadambī ca sūlako nāgapupphiyo
punnāgo komudī gāthā chappaññāsa pakittitāti
