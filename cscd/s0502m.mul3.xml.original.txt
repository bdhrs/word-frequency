4. Pupphavaggo
44.
 Ko  imaṃ ⟪ komaṃ (ka.) ⟫ pathaviṃ vicessati ⟪ vijessati (sī. syā. pī.) ⟫, yamalokañca imaṃ sadevakaṃ;
Ko dhammapadaṃ sudesitaṃ, kusalo pupphamiva pacessati ⟪ pupphamivappacessati (ka.) ⟫.
45.
 Sekho pathaviṃ vicessati, yamalokañca imaṃ sadevakaṃ;
Sekho dhammapadaṃ sudesitaṃ, kusalo pupphamiva pacessati.
46.
 Pheṇūpamaṃ  kāyamimaṃ viditvā, marīcidhammaṃ abhisambudhāno;
Chetvāna mārassa papupphakāni ⟪ sapupphakāni (ṭīkā) ⟫, adassanaṃ maccurājassa gacche.
47.
 Pupphāni heva pacinantaṃ, byāsattamanasaṃ ⟪ byāsattamānasaṃ (ka.) ⟫ naraṃ;
Suttaṃ gāmaṃ mahoghova, maccu ādāya gacchati.
48.
 Pupphāni heva pacinantaṃ, byāsattamanasaṃ naraṃ;
Atittaññeva kāmesu, antako kurute vasaṃ.
49.
 Yathāpi bhamaro pupphaṃ, vaṇṇagandhamaheṭhayaṃ ⟪ vaṇṇagandhamapoṭhayaṃ (ka.) ⟫;
Paleti rasamādāya, evaṃ gāme munī care.
50.
 Na paresaṃ vilomāni, na paresaṃ katākataṃ;
Attanova avekkheyya, katāni akatāni ca.
51.
 Yathāpi  ruciraṃ pupphaṃ, vaṇṇavantaṃ agandhakaṃ;
Evaṃ subhāsitā vācā, aphalā hoti akubbato.
52.
 Yathāpi  ruciraṃ pupphaṃ, vaṇṇavantaṃ sugandhakaṃ ⟪ sagandhakaṃ (sī. syā. kaṃ. pī.) ⟫;
Evaṃ subhāsitā vācā, saphalā hoti kubbato ⟪ sakubbato (sī. pī.), pakubbato (sī. aṭṭha.), sukubbato (syā. kaṃ.) ⟫.
53.
 Yathāpi  puppharāsimhā, kayirā mālāguṇe bahū;
Evaṃ jātena maccena, kattabbaṃ kusalaṃ bahuṃ.
54.
 Na pupphagandho paṭivātameti, na candanaṃ tagaramallikā ⟪ tagaramallikā (sī. syā. kaṃ. pī.) ⟫;
Satañca gandho paṭivātameti, sabbā disā sappuriso pavāyati.
55.
 Candanaṃ tagaraṃ vāpi, uppalaṃ atha vassikī;
Etesaṃ gandhajātānaṃ, sīlagandho anuttaro.
56.
 Appamatto ayaṃ gandho, yvāyaṃ tagaracandanaṃ ⟪ yāyaṃ tagaracandanī (sī. syā. kaṃ. pī.) ⟫;
Yo ca sīlavataṃ gandho, vāti devesu uttamo.
57.
 Tesaṃ sampannasīlānaṃ, appamādavihārinaṃ;
Sammadaññā vimuttānaṃ, māro maggaṃ na vindati.
58.
 Yathā saṅkāraṭhānasmiṃ ⟪ saṅkāradhānasmiṃ (sī. syā. kaṃ. pī.) ⟫, ujjhitasmiṃ mahāpathe;
Padumaṃ tattha jāyetha, sucigandhaṃ manoramaṃ.
59.
 Evaṃ  saṅkārabhūtesu, andhabhūte ⟪ andhībhūte (ka.) ⟫ puthujjane;
Atirocati paññāya, sammāsambuddhasāvako.
Pupphavaggo catuttho niṭṭhito.
