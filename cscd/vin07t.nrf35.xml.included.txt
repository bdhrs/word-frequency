

 pātimokkhaṭṭhapanakkhandhake  pāḷiyaṃ nandimukhiyāti odātadisāmukhatāya tuṭṭhamukhiyā uddhastaṃ aruṇanti vatvāpi uddisatu bhante bhagavāti pātimokkhuddesayācanaṃ anuposathe uposathakaraṇapaṭikkhepassa sikkhāpadassa apaññattattā therena katanti daṭṭhabbaṃ kasmā pana bhagavā evaṃ tuṇhībhūtova tiyāmarattiṃ vītināmesīti aparisuddhāya parisāya uposathādisaṃvāsakaraṇassa sāvajjataṃ bhikkhusaṅghe pākaṭaṃ kātuṃ tañca āyatiṃ bhikkhūnaṃ tathāpaṭipajjanatthaṃ sikkhāpadaṃ ñāpetuṃ keci panettha aparisuddhampi puggalaṃ tassa sammukhā aparisuddhoti vattuṃ mahākaruṇāya avisahanto bhagavā tathā nisīdīti kāraṇaṃ vadanti taṃ akāraṇaṃ pacchāpi avattabbato mahāmoggallānattherenāpi taṃ bāhāyaṃ gahetvā bahi nīharaṇassa akattabbatāpasaṅgato tasmā yathāvuttamevettha kāraṇanti teneva aṭṭhānametaṃ bhikkhave anavakāso yaṃ tathāgato aparisuddhāya parisāya uposathaṃ kareyya pātimokkhaṃ uddiseyyāti  vatvā na ca bhikkhave sāpattikena pātimokkhaṃ sotabbantiādinā  sāpattikaparisāya kattabbavidhi dassito
saṅkassarasamācāranti kiñcideva asāruppaṃ disvā idaṃ iminā kataṃ bhavissatīti parehi saṅkāya saritabbasamācāraṃ attanā vā mama anācāraṃ ete jānantīti saṅkāya saritabbasamācāraṃ samaṇavesadhāraṇena saṅghikapaccayabhāgagahaṇādinā ca jīvikaṃ kappento ahaṃ samaṇoti paṭiññaṃ adentopi atthato dento viya hotīti samaṇapaṭiññaṃ brahmacāripaṭiññanti vuttaṃ avassutanti kilesāvassanena tintaṃ sañjātadussilyakacavarattā kasambujātaṃ asāratāya vā kasambu viya jātaṃ bahidvārakoṭṭhakā nikkhāmetvāti dvārasālato bahi nikkhamāpetvā
mahāsamuddeabhiramantīti bahuso dassanapavisanādinā mahāsamudde abhiratiṃ vindanti na āyatakeneva papātoti chinnataṭamahāsobbho viya na āditova ninnoti attho ṭhitadhammoti avaṭṭhitasabhāvo pūrattanti puṇṇattaṃ nāgāti sappajātikā
pātimokkhuddesayācanakathāvaṇṇanā niṭṭhitā

udāharitabbanti pāḷiyā avatvā tamatthaṃ yāya kāyaci bhāsāya udāhaṭampi udāhaṭamevāti daṭṭhabbaṃ
pure vā pacchā vāti ñattiārambhato pubbe vā ñattiniṭṭhānato pacchā vā
katañca akatañca ubhayaṃ gahetvāti yassa katāpi atthi akatāpi tassa tadubhayaṃ gahetvā dhammikaṃ sāmagginti dhammikaṃ samaggakammaṃ paccādiyatīti ukkoṭanādhippāyena puna kātuṃ ādiyati
ākārādisaññā veditabbāti ākāraliṅganimittanāmāni vuttānīti veditabbāni
pātimokkhasavanārahakathādivaṇṇanā niṭṭhitā

 puna codetuṃ attanā ādātabbaṃ gahetabbaṃ adhikaraṇaṃ attādānanti āha sāsanaṃ sodhetukāmotiādi vassārattoti vassakālo sopi hi dubbhikkhādikālo viya adhikaraṇavūpasamatthaṃ lajjiparisāya dūrato ānayanassa āgatānañca piṇḍāya caraṇādisamācārassa dukkarattā akālo eva
samanussaraṇakaraṇanti  anussaritānussaritakkhaṇe pītipāmojjajananato anussaraṇuppādakaṃ vigatūpakkilesa saṃvattatīti ettha yathā  abbhahimādiupakkilesavirahitānaṃ candimasūriyānaṃ sassirīkatā hoti evamassāpi codakassa pāpapuggalūpakkilesavigamena sassirīkatā hotīti adhippāyo
adhigataṃ mettacittanti appanāppattaṃ mettajhānaṃ
 dosantaroti ettha antarasaddo cittapariyāyoti āha na duṭṭhacitto hutvāti
kāruññaṃ nāma karuṇā evāti āha kāruññatāti karuṇābhāvoti karuṇanti appanāppattaṃ vadati tathā mettanti
attādānaaṅgakathādivaṇṇanā niṭṭhitā
pātimokkhaṭṭhapanakkhandhakavaṇṇanānayo niṭṭhito
