


 padumuttaro  nāma jino sabbadhammāna pāragū
bhavābhave vibhāvento tāresi janataṃ bahuṃ

 haṃsarājā tadā homi dijānaṃ pavaro ahaṃ
jātassaraṃ samogayha kīḷāmi haṃsakīḷitaṃ

 padumuttaro lokavidū āhutīnaṃ paṭiggaho
jātassarassa upari āgacchi tāvade jino

 disvānahaṃ devadevaṃ sayambhuṃ lokanāyakaṃ
vaṇṭe chetvāna padumaṃ satapattaṃ manoramaṃ

 mukhatuṇḍena paggayha pasanno lokanāyake 
ukkhipitvāna gagaṇe  buddhaseṭṭhaṃ apūjayiṃ

 padumuttaro lokavidū āhutīnaṃ paṭiggaho
antalikkhe ṭhito satthā akā me anumodanaṃ

 iminā ekapadumena cetanāpaṇidhīhi ca
kappānaṃ satasahassaṃ vinipātaṃ na gacchasi

 idaṃ vatvāna sambuddho jalajuttamanāmako
mama kammaṃ pakittetvā agamā yena patthitaṃ

 satasahassito  kappe yaṃ kammamakariṃ tadā
duggatiṃ nābhijānāmi buddhapūjāyidaṃ phalaṃ

 paṭisambhidā catasso vimokkhāpi ca aṭṭhime
chaḷabhiññā sacchikatā kataṃ buddhassa sāsanaṃ
itthaṃ sudaṃ āyasmā ekapadumiyo thero imā gāthāyo abhāsitthāti



 candabhāgānadītīre  ahosiṃ vānaro tadā
addasaṃ virajaṃ buddhaṃ nisinnaṃ pabbatantare

 obhāsentaṃ disā sabbā sālarājaṃva phullitaṃ
lakkhaṇabyañjanūpetaṃ disvā attamano ahuṃ

 udaggacitto sumano pītiyā haṭṭhamānaso
tīṇi uppalapupphāni matthake abhiropayiṃ

 pupphāni abhiropetvā vipassissa mahesino
sagāravo bhavitvāna  pakkāmiṃ uttarāmukho

 gacchanto paṭikuṭiko vippasannena cetasā
selantare patitvāna  pāpuṇiṃ jīvitakkhayaṃ

 tena  kammena sukatena cetanāpaṇidhīhi ca
jahitvā mānusaṃ dehaṃ  tāvatiṃsamagacchahaṃ

 satānaṃ  tīṇikkhattuñca devarajjaṃ akārayiṃ
satānaṃ pañcakkhattuñca cakkavattī ahosahaṃ

 ekanavutito kappe yaṃ pupphamabhipūjayiṃ
duggatiṃ nābhijānāmi buddhapūjāyidaṃ phalaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā tīṇuppalamāliyo  thero imā gāthāyo abhāsitthāti



 tisso nāma ahu satthā lokajeṭṭho narāsabho
tayopadhikkhaye  disvā dhajaṃ āropitaṃ mayā

 tena  kammena sukatena cetanāpaṇidhīhi ca
jahitvā mānusaṃ dehaṃ tāvatiṃsamagacchahaṃ

 satānaṃ  tīṇikkhattuñca devarajjaṃ akārayiṃ
satānaṃ pañcakkhattuñca cakkavattī ahosahaṃ

 padesarajjaṃ  vipulaṃ gaṇanāto asaṅkhiyaṃ
anubhomi sakaṃ kammaṃ pubbe sukatamattano

 dvenavute ito kappe yaṃ kammamakariṃ tadā
duggatiṃ nābhijānāmi dhajadānassidaṃ phalaṃ

 icchamāno cahaṃ ajja sakānanaṃ sapabbataṃ
khomadussena chādeyyaṃ tadā mayhaṃ kate phalaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā dhajadāyako thero imā gāthāyo abhāsitthāti



 himavantassāvidūre bhūtagaṇo nāma pabbato
tatthaddasaṃ paṃsukūlaṃ dumaggamhi vilaggitaṃ

 tīṇi kiṅkaṇipupphāni ocinitvānahaṃ tadā
haṭṭho haṭṭhena cittena paṃsukūlaṃ apūjayiṃ

 ekattiṃse ito kappe yaṃ kammamakariṃ tadā
duggatiṃ nābhijānāmi tiṇṇaṃ pupphānidaṃ phalaṃ

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā tikiṅkaṇipūjako thero imā gāthāyo abhāsitthāti



 himavantassāvidūre  hārito nāma pabbato
sayambhū nārado nāma rukkhamūle vasī tadā

 naḷāgāraṃ karitvāna tiṇena chādayiṃ ahaṃ
caṅkamaṃ sodhayitvāna sayambhussa adāsahaṃ

 catuddasasu  kappesu devaloke ramiṃ ahaṃ
catusattatikkhattuñca devarajjaṃ akārayiṃ

 catusattati  kkhattuñca  cakkavattī ahosahaṃ
padesarajjaṃ vipulaṃ gaṇanāto asaṅkhiyaṃ

 ubbiddhaṃ bhavanaṃ mayhaṃ indalaṭṭhīva uggataṃ
sahassathambhaṃ atulaṃ vimānaṃ sapabhassaraṃ

 dve sampattī anubhotvā sukkamūlena codito
gotamassa bhagavato sāsane pabbajiṃ ahaṃ

 padhānapahitattomhi  upasanto nirūpadhi
nāgova bandhanaṃ chetvā viharāmi anāsavo

 paṭisambhidā catasso kataṃ buddhassa sāsanaṃ
itthaṃ sudaṃ āyasmā naḷāgāriko thero imā gāthāyo abhāsitthāti



 himavantassāvidūre jāpalo  nāma pabbato
buddho sudassano nāma vihāsi pabbatantare

 pupphaṃ hemavantaṃ  gayha gacchaṃ vehāyasenahaṃ
addasaṃ virajaṃ buddhaṃ oghatiṇṇamanāsavaṃ

 satta  campakapupphāni sīse katvānahaṃ tadā
buddhassa abhiropesiṃ sayambhussa mahesino

 ekattiṃse ito kappe yaṃ pupphamabhiropayiṃ
duggatiṃ nābhijānāmi buddhapūjāyidaṃ phalaṃ

 paṭisambhidā catasso kataṃ buddhassa sāsanaṃ
itthaṃ  sudaṃ āyasmā campakapupphiyo thero imā gāthāyo abhāsitthāti



 himavantassāvidūre  romaso nāma pabbato
buddhopi sambhavo nāma abbhokāse vasī tadā

 bhavanā nikkhamitvāna padumaṃ dhārayiṃ ahaṃ
ekāhaṃ dhārayitvāna puna bhavanupāgamiṃ

 ekanavutito  kappe yaṃ pupphamabhiropayiṃ
duggatiṃ nābhijānāmi buddhapūjāyidaṃ phalaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā padumapūjako thero imā gāthāyo abhāsitthāti




 himavantassāvidūre lambako nāma pabbato
upatisso nāma sambuddho abbhokāsamhi caṅkami

 migaluddo  tadā āsiṃ araññe kānane ahaṃ
disvāna taṃ devadevaṃ sayambhuṃ aparājitaṃ

 vippasannena cittena tadā tassa mahesino
nisīdanatthaṃ buddhassa tiṇamuṭṭhimadāsahaṃ

 datvāna devadevassa bhiyyo cittaṃ pasādayiṃ
sambuddhaṃ abhivādetvā pakkāmiṃ uttarāmukho

 aciraṃ gatamattaṃ maṃ migarājā apothayi 
sīhena pothito  santo tattha kālaṅkato ahaṃ

 āsanne me kataṃ kammaṃ buddhaseṭṭhe anāsave
sumutto saravegova devalokaṃ agañchahaṃ

 yūpo  tattha subho āsi puññakammābhinimmito
sahassakaṇḍo satabheṇḍu dhajālu haritāmayo

 pabhā niddhāvate tassa sataraṃsīva uggato
ākiṇṇo devakaññāhi āmodiṃ kāmakāmahaṃ

 devalokā cavitvāna sukkamūlena codito
āgantvāna manussattaṃ pattomhi āsavakkhayaṃ

 catunnavutito kappe nisīdanamadāsahaṃ
duggatiṃ nābhijānāmi tiṇamuṭṭhiyidaṃ phalaṃ

 paṭisambhidā catasso kataṃ buddhassa sāsanaṃ
itthaṃ  sudaṃ āyasmā tiṇamuṭṭhidāyako thero imā gāthāyo abhāsitthāti



 kaṇikāraṃva  jotantaṃ nisinnaṃ pabbatantare
addasaṃ virajaṃ buddhaṃ oghatiṇṇamanāsavaṃ

 tindukaṃ  saphalaṃ disvā bhinditvāna sakosakaṃ 
pasannacitto sumano sayambhussa madāsahaṃ 

 ekanavutito kappe yaṃ phalamadadiṃ tadā
duggatiṃ nābhijānāmi phaladānassidaṃ phalaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā tindukaphaladāyako thero imā gāthāyo abhāsitthāti



 romaso  nāma sambuddho nadīkūle vasī tadā
addasaṃ virajaṃ buddhaṃ pītaraṃsiṃva bhāṇumaṃ

 ukkāmukhapahaṭṭhaṃva  khadiraṅgārasannibhaṃ
osadhiṃva virocantaṃ ekañjalimakāsahaṃ

 catunnavutito kappe yaṃ añjalimakāsahaṃ
duggatiṃ nābhijānāmi añjaliyā idaṃ phalaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā ekañjaliyo thero imā gāthāyo abhāsitthāti


tassuddānaṃ 
padumī uppalamālī dhajo kiṅkaṇikaṃ naḷaṃ 
campako padumo muṭṭhi tindukekañjalī tathā
cha ca saṭṭhi ca gāthāyo gaṇitāyo vibhāvibhi
