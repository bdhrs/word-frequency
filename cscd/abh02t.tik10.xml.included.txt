

 abhidhamme  lokuttaracittabhājanīyepi tasmiṃ kho pana samaye cattāro khandhā honti aṭṭhaṅgiko maggo hotīti  vuttattā idhāpi abhidhammabhājanīye abhidhammānurūpaṃ desanaṃ karonto aṭṭhaṅgiko maggoti ariyopapadataṃ na karoti
tasmiṃ samayeti lokiyakālena etesaṃ atirekakiccaṃ dasseti viratiuppādanena micchāvācādīni puggalaṃ pajahāpentīti sammādiṭṭhādīni pañca kārāpakaṅgānīti vuttāni sammāvācādikiriyā hi virati tañca etāni kārāpentīti virativasenāti viramaṇakiriyāvasena na kārāpakabhāvena kattubhāvena cāti attho imaṃ kiccātirekataṃ dassetunti lokuttarakkhaṇepi imāneva pañca sammāvācādittayassa ekakkhaṇe kārāpakānīti dassetunti attho micchādiṭṭhādikā dasa tappaccayā akusalā ca dasāti vīsati akusalapakkhiyā sammādiṭṭhādikā dasa tappaccayā ca kusalā dasāti vīsati kusalapakkhiyā ca mahācattārīsakasutte  vuttāti tassa etaṃ nāmaṃ
puññabhāgiyāti puññakoṭṭhāse bhavā puññābhisaṅkhārekadesabhūtāti attho khandhopadhiṃ vipaccati tattha vā vipaccatīti upadhivepakkā
pañcaṅgikamaggaṃ uddisitvā tattha ekekaṃ pucchitvā tassa tasseva samayavavatthānaṃ katvā vissajjanaṃ pāṭiyekkaṃ pucchitvā pāṭiyekkaṃ vissajjananti vuttaṃ saha pana pucchitvā pañcannampi samayavavatthānaṃ katvā vissajjane tattha katamā sammādiṭṭhiyā paññātiādiko paṭiniddeso ekato vissajjanapaṭiniddesattā na pāṭiyekkaṃ pucchāvissajjanaṃ nāma hotīti tattha pañcaṅgikavāre eva pāṭiyekkaṃ pucchāvissajjanaṃ sammādiṭṭhādīsu kārāpakaṅgesu ekekamukhāya bhāvanāya magguppattiṃ sandhāya katanti veditabbaṃ vācādīni hi pubbasuddhiyā sijjhanti na maggassa upacārenāti
abhidhammabhājanīyavaṇṇanā niṭṭhitā
maggaṅgavibhaṅgavaṇṇanā niṭṭhitā
