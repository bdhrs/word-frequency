

 pañcahi  bhikkhave dhammehi samannāgatena bhikkhunā upasampādetabbaṃ katamehi pañcahi idha bhikkhave bhikkhu asekhena sīlakkhandhena samannāgato hoti asekhena samādhikkhandhena samannāgato hoti asekhena paññākkhandhena samannāgato hoti asekhena vimuttikkhandhena samannāgato hoti asekhena vimuttiñāṇadassanakkhandhena samannāgato hoti imehi kho bhikkhave pañcahi dhammehi samannāgatena bhikkhunā upasampādetabbanti paṭhamaṃ

 pañcahi bhikkhave dhammehi samannāgatena bhikkhunā nissayo dātabbo katamehi pañcahi idha bhikkhave bhikkhu asekhena sīlakkhandhena samannāgato hoti asekhena vimuttiñāṇadassanakkhandhena samannāgato hoti imehi nissayo dātabboti dutiyaṃ

 pañcahi bhikkhave dhammehi samannāgatena bhikkhunā sāmaṇero upaṭṭhāpetabbo katamehi pañcahi idha bhikkhave bhikkhu asekhena sīlakkhandhena samannāgato hoti asekhena samādhikkhandhena asekhena paññākkhandhena asekhena vimuttikkhandhena asekhena vimuttiñāṇadassanakkhandhena samannāgato hoti imehi kho bhikkhave pañcahi dhammehi samannāgatena bhikkhunā sāmaṇero upaṭṭhāpetabboti tatiyaṃ

 pañcimāni  bhikkhave macchariyāni katamāni pañca āvāsamacchariyaṃ kulamacchariyaṃ lābhamacchariyaṃ vaṇṇamacchariyaṃ dhammamacchariyaṃ  imāni  kho bhikkhave pañca macchariyāni imesaṃ kho bhikkhave pañcannaṃ macchariyānaṃ etaṃ paṭikuṭṭhaṃ  yadidaṃ dhammamacchariyanti catutthaṃ

 pañcannaṃ  bhikkhave macchariyānaṃ pahānāya samucchedāya brahmacariyaṃ vussati katamesaṃ pañcannaṃ āvāsamacchariyassa pahānāya samucchedāya brahmacariyaṃ vussati kulamacchariyassa lābhamacchariyassa vaṇṇamacchariyassa dhammamacchariyassa pahānāya samucchedāya brahmacariyaṃ vussati imesaṃ kho bhikkhave pañcannaṃ macchariyānaṃ pahānāya samucchedāya brahmacariyaṃ vussatīti pañcamaṃ

 pañcime bhikkhave dhamme appahāya abhabbo paṭhamaṃ jhānaṃ upasampajja viharituṃ katame pañca āvāsamacchariyaṃ kulamacchariyaṃ lābhamacchariyaṃ vaṇṇamacchariyaṃ dhammamacchariyaṃ  ime kho bhikkhave pañca dhamme appahāya abhabbo paṭhamaṃ jhānaṃ upasampajja viharituṃ
pañcime bhikkhave dhamme pahāya bhabbo paṭhamaṃ jhānaṃ upasampajja viharituṃ katame pañca āvāsamacchariyaṃ kulamacchariyaṃ lābhamacchariyaṃ vaṇṇamacchariyaṃ dhammamacchariyaṃ  ime kho bhikkhave pañca dhamme pahāya bhabbo paṭhamaṃ jhānaṃ upasampajja viharitunti chaṭṭhaṃ

 pañcime  bhikkhave dhamme appahāya abhabbo dutiyaṃ jhānaṃ abhabbo tatiyaṃ jhānaṃ abhabbo catutthaṃ jhānaṃ abhabbo sotāpattiphalaṃ abhabbo sakadāgāmiphalaṃ abhabbo anāgāmiphalaṃ abhabbo arahattaṃ  sacchikātuṃ katame pañca āvāsamacchariyaṃ  kulamacchariyaṃ lābhamacchariyaṃ vaṇṇamacchariyaṃ dhammamacchariyaṃ  ime kho bhikkhave pañca dhamme appahāya abhabbo arahattaṃ sacchikātuṃ
pañcime bhikkhave dhamme pahāya bhabbo dutiyaṃ jhānaṃ bhabbo tatiyaṃ jhānaṃ bhabbo catutthaṃ jhānaṃ bhabbo sotāpattiphalaṃ bhabbo sakadāgāmiphalaṃ bhabbo anāgāmiphalaṃ bhabbo arahattaṃ sacchikātuṃ katame pañca āvāsamacchariyaṃ kulamacchariyaṃ lābhamacchariyaṃ vaṇṇamacchariyaṃ dhammamacchariyaṃ  ime kho bhikkhave pañca dhamme pahāya bhabbo arahattaṃ sacchikātunti terasamaṃ

 pañcime  bhikkhave dhamme appahāya abhabbo paṭhamaṃ jhānaṃ upasampajja viharituṃ katame pañca āvāsamacchariyaṃ kulamacchariyaṃ lābhamacchariyaṃ vaṇṇamacchariyaṃ akataññutaṃ akataveditaṃ  ime kho bhikkhave pañca dhamme appahāya abhabbo paṭhamaṃ jhānaṃ upasampajja viharituṃ
pañcime bhikkhave dhamme pahāya bhabbo paṭhamaṃ jhānaṃ upasampajja viharituṃ katame pañca āvāsamacchariyaṃ kulamacchariyaṃ lābhamacchariyaṃ vaṇṇamacchariyaṃ akataññutaṃ akataveditaṃ  ime kho bhikkhave pañca dhamme pahāya bhabbo paṭhamaṃ jhānaṃ upasampajja viharitunti cuddasamaṃ

 pañcime  bhikkhave dhamme appahāya abhabbo dutiyaṃ jhānaṃ tatiyaṃ jhānaṃ catutthaṃ jhānaṃ sotāpattiphalaṃ sakadāgāmiphalaṃ anāgāmiphalaṃ arahattaṃ sacchikātuṃ katame pañca āvāsamacchariyaṃ kulamacchariyaṃ lābhamacchariyaṃ vaṇṇamacchariyaṃ akataññutaṃ akataveditaṃ  ime kho bhikkhave pañca dhamme appahāya abhabbo arahattaṃ sacchikātuṃ
pañcime bhikkhave dhamme pahāya bhabbo dutiyaṃ jhānaṃ tatiyaṃ jhānaṃ catutthaṃ jhānaṃ sotāpattiphalaṃ sakadāgāmiphalaṃ anāgāmiphalaṃ arahattaṃ sacchikātuṃ katame  pañca āvāsamacchariyaṃ kulamacchariyaṃ lābhamacchariyaṃ vaṇṇamacchariyaṃ akataññutaṃ akataveditaṃ  ime kho bhikkhave pañca dhamme pahāya bhabbo arahattaṃ sacchikātunti ekavīsatimaṃ

