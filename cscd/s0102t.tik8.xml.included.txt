

 kasmā  bhagavā idaṃ suttamabhāsīti asādhāraṇaṃ samuṭṭhānaṃ pucchati sādhāraṇaṃ pana pākaṭanti anāmasitvā kururaṭṭhavāsīnantiādi vuttaṃ samuṭṭhānanti hi desanānidānaṃ taṃ sādhāraṇāsādhāraṇabhedato duvidhaṃ sādhāraṇampi ajjhattikabāhirabhedato duvidhaṃ tattha sādhāraṇaṃ ajjhattikaṃ samuṭṭhānaṃ nāma bhagavato mahākaruṇā tāya hi samussāhitassa bhagavato veneyyānaṃ dhammadesanāya cittaṃ udapādi yathāha sattesu ca kāruññataṃ paṭicca buddhacakkhunā lokaṃ volokesītiādi  bāhiraṃ pana sādhāraṇaṃ samuṭṭhānaṃ nāma dasasahassamahābrahmaparivārassa sahampatimahābrahmuno ajjhesanaṃ tathā cāha brahmuno ca ajjhesanaṃ viditvāti  tadajjhesanuttarakālañhi dhammapaccavekkhaṇājanitaṃ appossukkataṃ paṭipassambhetvā bhagavā dhammaṃ desetuṃ ussāhajāto ahosi yathā ca mahākaruṇā evaṃ dasabalañāṇādayo ca desanāya ajjhattasamuṭṭhānabhāve vattabbā sabbañhi ñeyyadhammaṃ tesaṃ desetabbappakāraṃ sattānañca āsayānusayādiṃ yāthāvato jānitvā bhagavā ṭhānāṭṭhānādīsu kosallena veneyyajjhāsayānurūpaṃ vicittanayadesanaṃ pavattesīti asādhāraṇampi ajjhattikabāhirabhedato duvidhameva tattha ajjhattikaṃ yāya mahākaruṇāya yena ca desanāñāṇena  idaṃ suttaṃ pavattitaṃ tadubhayaṃ veditabbaṃ bāhiraṃ pana dassetuṃ kururaṭṭhavāsīnantiādimāha tena vuttaṃ asādhāraṇaṃ samuṭṭhānaṃ pucchatīti tena attajjhāsayādīsu catūsu suttanikkhepesu kataroyanti suttanikkhepo pucchito hotīti itaro kururaṭṭhavāsīnantiādinā parajjhāsayoyaṃ suttanikkhepoti dasseti
kururaṭṭhaṃ  kira tadā taṃnivāsisattānaṃ yonisomanasikāravantatādinā yebhuyyena suppaṭipannatāya pubbe ca katapuññatābalena tadā utuādisampattiyuttameva ahosi tena vuttaṃ utupaccayādisampannattāti ādisaddena bhojanādisampattiṃ saṅgaṇhāti keci pana pubbe  pavattakuruvattadhammānuṭṭhānavāsanāya uttarakuru viya yebhuyyena utuādisampannameva hontaṃ bhagavato kāle sātisayaṃ utusappāyādiyuttaṃ taṃ raṭṭhaṃ ahosīti vadanti cittasarīrakallatāyāti cittassa sarīrassa ca arogatāya anuggahitapaññābalāti laddhūpakārañāṇānubhāvā anu anu vā āciṇṇapaññātejā ekavīsatiyā ṭhānesuti kāyānupassanāvasena cuddasasu ṭhānesu vedanānupassanāvasena ekasmiṃ ṭhāne tathā cittānupassanāvasena dhammānupassanāvasena pañcasu ṭhānesūti evaṃ ekavīsatiyā ṭhānesu kammaṭṭhānaṃ arahatte pakkhipitvāti catusaccakammaṭṭhānaṃ yathā arahattaṃ pāpeti evaṃ desanāvasena arahatte pakkhipitvā suvaṇṇacaṅkoṭakasuvaṇṇamañjūsāsu pakkhittāni sumanacampakādinānāpupphāni maṇimuttādisattaratanāni ca yathā bhājanasampattiyā savisesaṃ sobhanti kiccakarāni ca honti manuññabhāvato evaṃ sīladassanādisampattiyā bhājanavisesabhūtāya kururaṭṭhavāsiparisāya desitā bhagavato ayaṃ desanā bhiyyoso mattāya sobhati kiccakārī ca hotīti imamatthaṃ dasseti yathā hi purisotiādinā etthāti kururaṭṭhe
pakatiyāti sarasatopi imissā satipaṭṭhānasuttadesanāya pubbepīti adhippāyo anuyuttā viharanti satthu desanānusārato bhāvanānuyogaṃ
vissaṭṭhaattabhāvenāti  aniccādivasena kismiñci yonisomanasikāre cittaṃ aniyojetvā rūpādiārammaṇe abhirativasena vissaṭṭhacittena bhavituṃ na vaṭṭati pamādavihāraṃ pahāya appamattena bhavitabbanti adhippāyo
ekāyanoti ettha ayanasaddo maggapariyāyo na kevalaṃ ayanameva atha kho aññepi bahū maggapariyāyāti paduddhāraṃ karonto maggassa hīti ādiṃ vatvā yadi maggapariyāyo ayanasaddo kasmā puna maggoti vuttanti codanaṃ sandhāyāha tasmātiādi tattha ekamaggoti eko eva maggo na hi nibbānagāmimaggo añño atthīti nanu satipaṭṭhānaṃ idha maggoti adhippetaṃ tadaññe ca bahū maggadhammā atthīti saccaṃ atthi te pana satipaṭṭhānaggahaṇeneva gahitā tadavinābhāvato tathā  hi ñāṇavīriyādayo niddese gahitā uddese pana satiyā eva gahaṇaṃ veneyyajjhāsayavasenāti daṭṭhabbaṃ na dvidhāpathabhūtoti iminā  imassa maggassa anekamaggabhāvābhāvaṃ viya anibbānagāmibhāvābhāvañca dasseti ekenāti asahāyena asahāyatā ca duvidhā attadutiyatābhāvena vā yā vūpakaṭṭhakāyatāti vuccati taṇhādutiyatābhāvena vā yā pavivittacittatāti vuccati tenāha vūpakaṭṭhena pavivittacittenāti seṭṭhopi loke ekoti vuccati yāva pare ekāhaṃ vo karomītiādīsūti āha ekassāti seṭṭhassāti yadi saṃsārato nissaraṇaṭṭho ayanaṭṭho aññesampi upanissayasampannānaṃ sādhāraṇato kathaṃ bhagavatoti āha kiñcāpītiādi imasmiṃ khoti ettha khosaddo avadhāraṇe tasmā imasmiṃ yevāti attho desanābhedoyeva heso yadidaṃ maggoti vā ayanoti vā ayanasaddo vā kammakaraṇādivibhāgo tenāha atthato pana eko vāti
nānāmukhabhāvanānayappavattoti kāyānupassanādimukhena  tatthāpi ānāpānādimukhena bhāvanānayena pavatto ekāyananti ekagāminaṃ nibbānagāminanti attho nibbānañhi adutiyabhāvato seṭṭhabhāvato ca ekanti vuccati yathāha ekañhi saccaṃ na dutīyamatthīti  yāvatā bhikkhave dhammā saṅkhatā vā asaṅkhatā vā virāgo tesaṃ aggaṃ akkhāyatīti  khayo eva antoti khayanto jātiyā khayantaṃ diṭṭhavāti jātikhayantadassī avibhāgena sabbepi satte hitena anukampatīti hitānukampī atariṃsūti tariṃsu pubbeti purimakā buddhā pubbe vā atītakāle
tanti tesaṃ vacanaṃ taṃ vā kiriyāvuttivācakattaṃ na yujjati na hi saṅkheyyappadhānatāya sattavācino ekasaddassa kiriyāvuttivācakatā atthi sakimpi uddhaṃ gaccheyyātiādīsu  viya sakiṃ ayanoti iminā byañjanena bhavitabbaṃ evamatthaṃ yojetvāti ekaṃ ayanaṃ assāti evaṃ samāsapadatthaṃ yojetvā ubhayathāpīti purimanayena pacchimanayena ca na yujjati idhādhippetamaggassa anekavāraṃ pavattisabbhāvato tenāha kasmātiādi anekavārampi ayatīti purimanayassa ayuttatādassanaṃ anekañcassa ayanaṃ hotīti pacchimanayassa
imasmiṃpadeti ekāyano ayaṃ bhikkhave maggoti imasmiṃ vākye imasmiṃ vā pubbabhāgamaggo lokuttaramaggoti vidhānapade missakamaggoti lokiyena missako lokuttaramaggo  visuddhiādīnaṃ nippariyāyahetukaṃ  saṅgaṇhanto ācariyatthero missakamaggoti āha itaro pariyāyahetu idhādhippetoti pubbabhāgamaggoti avoca
saddaṃ sutvāti kālo bhante dhammasavanāyāti kālārocanasaddaṃ paccakkhato paramparāya ca sutvā evaṃ ukkhipitvāti evaṃ sundaraṃ manoharaṃ imaṃ kathaṃ chaḍḍemāti achaḍḍentā ucchubhāraṃ viya paggahetvā na vicaranti āluḷetīti viluḷito ākulo hotīti attho ekāyanamaggo vuccati pubbabhāgasatipaṭṭhānamaggoti ettāvatā idhādhippetatthe siddhe tasseva alaṅkāratthaṃ so pana yassa pubbabhāgamaggo taṃ dassetuṃ maggānaṭṭhaṅgikotiādikā gāthāpi paṭisambhidāmaggatova ānetvā ṭhapitā
nibbānagamanaṭṭhenāti nibbānaṃ gacchati adhigacchati etenāti nibbānagamanaṃsoyeva aviparītasabhāvatāya attho tena nibbānagamanaṭṭhena nibbānādhigamūpāyatāyāti attho magganīyaṭṭhenāti gavesitabbatāya gamanīyaṭṭhenāti vā pāṭho upagantabbatāyāti attho rāgādīhīti iminā rāgadosamohānaṃyeva gahaṇaṃ rāgo malaṃ doso malaṃ moho malanti  vacanato abhijjhāvisamalobhādīhīti pana iminā sabbesampi upakkilesānaṃ saṅgaṇhanatthaṃ te visuṃ uddhaṭā sattānaṃ visuddhiyāti vuttassa atthassa ekantikataṃ dassento tathā hītiādimāha kāmaṃ visuddhiyāti sāmaññajotanā cittasseva pana visuddhi idhādhippetāti dassetuṃ rūpamalavasena panātiādi vuttaṃ na  kevalaṃ aṭṭhakathāvacanameva atha kho idaṃ ettha āhacca bhāsitanti dassento tathā hītiādimāha
sā panāyaṃ cittavisuddhi sijjhamānā yasmā sokādīnaṃ anuppādāya saṃvattati tasmā vuttaṃ sokaparidevānaṃ samatikkamāyātiādi tattha socanaṃ ñātibyasanādinimittaṃ cetaso santāpo antonijjhānaṃ soko ñātibyasanādinimittameva sokāvatiṇṇato kahaṃ ekaputtaka kahaṃ ekaputtakātiādinā  paridevanavasena vācāvippalāpo paridavanaṃ paridevo āyatiṃ anuppajjanaṃ idha samatikkamoti āha pahānāyāti taṃ panassa samatikkamāvahataṃ nidassanavasena dassento ayañhītiādimāha
tattha yaṃ pubbe taṃ visodhehīti atītesu khandhesu taṇhāsaṃkilesavisodhanaṃ vuttaṃ pacchāti parato  teti tuyhaṃ māhūti mā ahu kiñcananti rāgādikiñcanaṃ etena anāgatesu khandhesu saṃkilesavisodhanaṃ vuttaṃ majjheti tadubhayavemajjhe no ce gahessasīti na upādiyissasi ce etena paccuppanne khandhappabandhe upādānappavatti vuttā upasanto carissasīti evaṃ addhattayagatasaṃkilesavisodhane sati nibbutasabbapariḷāhatāya upasanto hutvā viharissasīti arahattanikūṭena gāthaṃ niṭṭhapesi tenāha imaṃ gāthantiādi
puttāti orasā aññepi vā dinnakakittimādayo ye keci pitāti janako aññepi vā pituṭṭhāniyā bandhavāti ñātakā ayañhettha attho  puttā vā pitā vā bandhavā vā antakena maccunā adhipannassa abhibhūtassa maraṇato tāṇāya na honti kasmā natthi ñātīsu tāṇatāti na hi ñātīnaṃ vasena maraṇato ārakkhā atthi tasmā paṭācāre  ubho puttā kālaṅkatātiādinā  mā niratthakaṃ paridevi dhammaṃyeva pana yāthāvato passāti adhippāyo sotāpattiphale patiṭṭhitāti yathānulomaṃ pavattitāya sāmukkaṃsikāya dhammadesanāya pariyosāne sahassanayapaṭimaṇḍite sotāpattiphale patiṭṭhahi kathaṃ panāyaṃ satipaṭṭhānamaggavasena sotāpattiphale patiṭṭhāsīti āha yasmā panātiādi na hi catusaccakammaṭṭhānakathāya vinā sāvakānaṃ ariyamaggādhigamo atthi imaṃ gāthaṃ sutvāti panidaṃ sokavinodanavasena pavattitāya gāthāya paṭhamaṃ sutattā vuttaṃ sāpi hi saccadesanāya parivārabandhā eva aniccatākathāti katvā itaragāthāyaṃ pana vattabbameva natthi bhāvanāti paññābhāvanā sā hi idha adhippetā tasmāti yasmā rūpādīnaṃ aniccādito anupassanāpi satipaṭṭhānabhāvanāva tasmā tepīti santatimahāmattapaṭācārāpi
pañcasatecoreti satasatacoraparivāre pañcacore paṭipāṭiyā pesesi te araññaṃ pavisitvā theraṃ pariyesantā anukkamena therassa samīpe samāgacchiṃsu tenāha te gantvā theraṃ parivāretvā nisīdiṃsūti vedanaṃ vikkhambhetvāti ūruṭṭhibhedapaccayaṃ dukkhavedanaṃ amanasikārena vinodetvā pītipāmojjaṃ uppajji vippaṭisāralesassapi asambhavato tenāha parisuddhaṃ sīlaṃ nissāyāti therassa hi sīlaṃ paccavekkhato parisuddhaṃ sīlaṃ nissāya uḷāraṃ pītipāmojjaṃ uppajjamānaṃ ūruṭṭhibhedajanitaṃ dukkhavedanaṃ vikkhambhesi tiyāmarattinti accantasaṃyoge upayogavacanaṃ tenassa vipassanāyaṃ appamādaṃ paṭipattiussukkāpanañca dasseti pādānīti pāde saṃyamessāmīti saññapessāmi saññattiṃ karissāmīti attho aṭṭiyāmīti jigucchāmi harāyāmīti lajjāmi vipassisanti sampassiṃ
pacalāyantānanti  pacalāyikānaṃ niddaṃ upagatānaṃ agatinti agocaraṃ vatasampannoti dhutaguṇasampanno pamādanti pacalāyanaṃ sandhāyāha oruddhamānasoti uparuddhaadhicitto pañjarasminti sarīre sarīrañhi nhārusambandhaaṭṭhisaṅghāṭatāya idha pañjaranti vuttaṃ
pītavaṇṇāya pana paṭākāya kāyaṃ pariharaṇato mallayuddhacittakatāya ca pītamalloti paññāto pabbajitvā pītamallatthero nāma jāto tīsu rajjesūti paṇḍucoḷagoḷarajjesu sabbamallā sīhaḷadīpe sakkārasammānaṃ labhantīti tambapaṇṇidīpaṃ āgamma taṃyeva aṅkusaṃ katvāti rūpādayo mamāti na gahetabbāti natumhākavaggena pakāsitamatthaṃ attano cittamattahatthino aṅkusaṃ katvā pādesu avahantesūti ativelaṃ caṅkamanena akkamituṃ asamatthesu jaṇṇukehi caṅkamati nisinne niddāya avasaro hotīti byākaritvāti attano vīriyārambhassa saphalatāpavedanamukhena sabrahmacārīnaṃ tattha ussāhaṃ janento aññaṃ byākaritvā bhāsitanti vacanaṃ kassa pana tanti āha buddhaseṭṭhassa sabbalokaggavādinoti na tumhākantiādi tassa pavattiākāradassanaṃ tayidaṃ me saṅkhārānaṃ accantavūpasamakāraṇanti dassento aniccā vatāti gāthamāhari tena idānāhaṃ saṅkhārānaṃ khaṇe khaṇe bhaṅgasaṅkhātassa rogassa abhāvena arogo parinibbutoti dasseti
assāti  sakkassa upapattīti devūpapatti puna pākatikāva ahosi sakkabhāveneva upapannattā
subrahmāti evaṃnāmo accharānaṃ nirayūpapattiṃ disvā tato pabhuti satataṃ pavattamānaṃ attano cittutrāsaṃ sandhāyāha niccaṃ utrastamidaṃ cittantiādi tattha utrastanti santastaṃ bhītaṃ  ubbigganti saṃviggaṃ utrastanti vā saṃviggaṃ ubbigganti bhayavasena saha nissayena sañcalitaṃ anuppannesūti anāgatesu kiccesūti tesu tesu itikattabbesu kicchesūti vā pāṭho dukkhesūti attho nimittatthe cetaṃ bhummaṃ bhāvidukkhanimittanti attho uppatitesūti uppannesu kiccesūti yojanā tadā attano parivārassa uppannaṃ dukkhaṃ sandhāya vadati
bojjhāti bodhito ariyamaggatoti attho aññatrāti ca padaṃ apekkhitvā nissakkavacanaṃ bodhiṃ ṭhapetvāti attho sesesupi eseva nayo tapasāti tapokammato tena maggādhigamassa upāyabhūtaṃ sallekhapaṭipadaṃ dasseti indriyasaṃvarāti manacchaṭṭhānaṃ indriyānaṃ saṃvaraṇato  etena satisaṃvarasīsena sabbampi saṃvarasīlaṃ lakkhaṇahāranayena vā sabbampi catupārisuddhisīlaṃ dasseti sabbanissaggāti sabbassapi nissajjanato sabbakilesappahānato kilesesu hi nissaṭṭhesu kammavaṭṭaṃ vipākavaṭṭañca nissaṭṭhameva hotīti sotthinti khemaṃ anupaddavataṃ
ñāyati nicchayena kamati nibbānaṃ taṃ vā ñāyati paṭivijjhīyati etenāti ñāyo ariyamaggoti āha ñāyo vuccati ariyo aṭṭhaṅgiko maggoti taṇhāvānavirahitattāti taṇhāsaṅkhātavānavivittattā taṇhā hi khandhehi khandhaṃ kammunā phalaṃ sattehi ca dukkhaṃ vinati saṃsibbatīti vānanti vuccati tayidaṃ natthi ettha vānaṃ na vā etasmiṃ adhigate puggalassa vānanti nibbānaṃ asaṅkhatā dhātu parappaccayena vinā paccakkhakaraṇaṃ sacchikiriyāti āha attapaccakkhatāyāti
nanu visuddhiyāti cittavisuddhiyā adhippetattā visuddhiggahaṇenevettha sokasamatikkamādayopi gahitā eva honti te puna kasmā gahitāti anuyogaṃ sandhāya tattha kiñcāpītiādi vuttaṃ sāsanayuttikovideti saccapaṭiccasamuppādādilakkhaṇāyaṃ dhammanītiyaṃ cheke taṃ tamatthaṃñāpetīti ye ye bodhaneyyapuggalā saṅkhepavitthārādivasena yathā yathā bodhetabbā attano desanāvilāsena bhagavā te te tathā tathā bodhento taṃ tamatthaṃ ñāpeti taṃ taṃ pākaṭaṃ katvā dassentoti atthāpattiṃ agaṇento taṃ tamatthaṃ pākaṭaṃ katvā dassento na hi sammāsambuddho atthāpattiñāpakādisādhanīyavacanāti saṃvattatīti jāyati hotīti attho yasmā anatikkantasokaparidevassa na kadāci cittavisuddhi atthi sokaparidevasamatikkamanamukheneva cittavisuddhiyā ijjhanato tasmā āha sokaparidevānaṃ samatikkamena hotīti yasmā pana domanassapaccayehi dukkhadhammehi phuṭṭhaṃ puthujjanaṃ sokādayo abhibhavanti pariññātesu ca tesu te na honti tasmā vuttaṃ sokaparidevānaṃ samatikkamo dukkhadomanassānaṃ atthaṅgamenāti ñāyassāti aggamaggassa tatiyamaggassa ca tadadhigamena hi yathākkamaṃ dukkhadomanassānaṃ atthaṅgamo sacchikiriyābhisamayasahabhāvīpi itarābhisamayo tadavinābhāvato sacchikiriyābhisamayahetuko viya vutto ñāyassādhigamo nibbānassa sacchikiriyāyāti phalañāṇena vā paccakkhakaraṇaṃ sandhāya vuttaṃ nibbānassa sacchikiriyāyāti sampadānavacanañcetaṃ daṭṭhabbaṃ
vaṇṇabhaṇananti pasaṃsāvacanaṃ tayidaṃ na idheva atha kho aññatthāpi satthu āciṇṇaṃ evāti  dassento yatheva hītiādimāha tattha ādimhi kalyāṇamādi vā kalyāṇaṃ etassāti ādikalyāṇaṃ sesapadadvayepi eseva nayo atthasampattiyā sātthaṃ byañjanasampattiyā sabyañjanaṃ sīlādipañcadhammakkhandhapāripūrito upanetabbassa abhāvato ca kevalaparipuṇṇaṃ nirupakkilesato apanetabbassa ca abhāvato parisuddhaṃ seṭṭhacariyabhāvato  sāsanabrahmacariyaṃ maggabrahmacariyañca vo pakāsessāmīti ayamettha saṅkhepo vitthāro pana visuddhimagge  vuttanayeneva veditabbo ariyavaṃsāti ariyānaṃ buddhādīnaṃ vaṃsā paveṇiyo aggaññāti aggāti jānitabbā sabbavaṃsehi seṭṭhabhāvato rattaññāti cirarattāti jānitabbā vaṃsaññāti buddhādīnaṃ vaṃsāti jānitabbā porāṇāti purātanā anadhunātanattā asaṅkiṇṇāti avikiṇṇā anapanītā asaṅkiṇṇapubbāti kiṃ imehīti ariyehi na apanītapubbā  na saṅkīyantīti idānipi tehi na apanīyanti na saṅkīyissantīti anāgatepi tehi na apanīyissanti appaṭikuṭṭhā viññūhīti ye loke viññū samaṇabrāhmaṇā tehi appaccakkhatā aninditā agarahitāti attho visuddhiyātiādīhīti visuddhiādidīpanehi padehīti vākyehi visuddhiatthatādibhedabhinnehi vā dhammakoṭṭhāsehi upaddaveti anatthe visuddhinti visujjhanaṃ saṃkilesappahānaṃ vācuggatakaraṇaṃ uggaho pariyāpuṇanaṃ paricayo atthassa hadaye ṭhapanaṃ dhāraṇaṃ parivattanaṃ vācanaṃ
gandhārakoti gandhāradese uppanno pahontīti sakkonti aniyyānikamaggāti micchāmaggā micchattaniyatāniyatamaggāpi vā suvaṇṇanti kūṭasuvaṇṇampi vuccati maṇīti kācamaṇipi muttāti veḷujāpi pavāḷanti pallavopi vuccatīti rattajambunadādipadehi te visesitā
na tato heṭṭhāti idhādhippetakāyādīnaṃ vedanādisabhāvattābhāvā kāyavedanācittavimuttassa tebhūmakadhammassa visuṃ vipallāsavatthantarabhāvena gahitattā ca heṭṭhā gahaṇesu vipallāsavatthūnaṃ aniṭṭhānaṃ sandhāya vuttaṃ pañcamassa pana vipallāsavatthuno abhāvā na uddhanti āha ārammaṇavibhāgena hettha satipaṭṭhānavibhāgoti tayo satipaṭṭhānāti satipaṭṭhānasaddassa  atthuddhāradassanaṃ na idha pāḷiyaṃ vuttassa satipaṭṭhānasaddassa atthadassananti ādīsu hi satigocaroti ettha ādisaddena phassasamudayā vedanānaṃ samudayo nāmarūpasamudayā cittassa samudayo manasikārasamudayā dhammānaṃ samudayoti  satipaṭṭhānāti vuttānaṃ sabhigocarānaṃ pakāsake suttappadese saṅgaṇhāti evaṃ paṭisambhidāpāḷiyampi  avasesapāḷippadesadassanattho  ādisaddo daṭṭhabbo satiyā paṭṭhānanti satiyā patiṭṭhātabbaṭṭhānaṃ dānādīni karontassa rūpādīni satiyā ṭhānaṃ hontīti taṃnivāraṇatthamāha padhānaṃ ṭhānanti pasaddo hi idha paṇītā dhammātiādīsu  viya padhānatthadīpakoti adhippāyo
ariyoti ariyaṃ sabbasattaseṭṭhaṃ sammāsambuddhamāha etthāti etasmiṃ saḷāyatanavibhaṅgasutte suttekadesena hi suttaṃ dasseti tattha hi 
tayo  satipaṭṭhānā yadariyo arahatīti iti kho panetaṃ vuttaṃ kiñcetaṃ paṭicca vuttaṃ idha bhikkhave satthā sāvakānaṃ dhammaṃ deseti anukampako hitesī anukampaṃ upādāya idaṃ vo hitāya idaṃ vo sukhāyāti tassa sāvakā na sussūsanti na sotaṃ odahanti na aññā cittaṃ upaṭṭhapenti vokkamma ca satthu sāsanā vattanti tatra bhikkhave tathāgato na ceva anattamano hoti na ca anattamanataṃ paṭisaṃvedeti anavassuto ca viharati sato sampajāno idaṃ bhikkhave paṭhamaṃ satipaṭṭhānaṃ yadariyo sevati arahati
puna caparaṃ bhikkhave satthāpeidaṃ vo sukhāyāti  tassa ekacce sāvakā na sussūsanti na ca vokkamma satthu sāsanā vattanti tatra bhikkhave tathāgato na ceva anattamano hoti na ca anattamanataṃ paṭisaṃvedeti na ca attamano hoti na ca attamanataṃ paṭisaṃvedeti anattamanatā ca attamanatā ca tadubhayaṃ abhinivajjetvā upekkhako viharati sato sampajāno idaṃ vuccati bhikkhave dutiyaṃ
puna caparaṃ bhikkhave sukhāyāti tassa sāvakā sussūsanti vattanti tatra bhikkhave tathāgato attamano ceva hoti attamanatañca paṭisaṃvedeti anavassuto ca viharati sato sampajāno idaṃ vuccati bhikkhave tatiyanti 
evaṃ paṭighānunayehi anavassutatā niccaṃ upaṭṭhitassatitāya tadubhayavītivattatā satipaṭṭhānanti vuttā buddhānaṃyeva hi niccaṃ upaṭṭhitassatitā hoti āveṇikadhammabhāvato na  paccekabuddhādīnaṃ pasaddo ārambhaṃ joteti ārambho ca pavattīti katvā āha pavattayitabbatoti atthoti satiyā karaṇabhūtāya paṭṭhānaṃ paṭṭhapetabbaṃ satipaṭṭhānaṃ anasaddo hi bahulaṃvacanena kammatthopi hotīti tathāssa kattuatthopi labbhatīti paṭṭhātīti paṭṭhānanti vuttaṃ paṭṭhātīti ettha pasaddo bhusatthavisiṭṭhaṃ pakkhandanaṃ dīpetīti okkanditvā pakkhanditvā pattharitvā pavattatīti atthoti āha puna bhāvatthaṃ sati saddaṃ paṭṭhānasaddañca  vaṇṇento atha vātiādimāha tena purimavikappe sati saddo paṭṭhānasaddo ca kattuatthoti  viññāyati saraṇaṭṭhenāti cirakatassa cirabhāsitassa ca anussaraṇaṭṭhena idanti yaṃ satiyeva satipaṭṭhānanti vuttaṃ idaṃ idha imasmiṃ suttapadese adhippetaṃ
yadi evanti yadi sati eva satipaṭṭhānaṃ sati nāma eko dhammo evaṃ sante kasmā satipaṭṭhānāti bahuvacananti āha satibahuttātiādi yadi bahukā tā satiyo atha kasmā maggoti ekavacananti yojanā maggaṭṭhenāti niyyānaṭṭhena niyyāniko hi maggadhammo teneva niyyānikabhāvena ekattūpagato ekantato nibbānaṃ gacchati atthikehi ca tadatthaṃ maggīyatīti āha vuttañhetanti attanāva pubbe vuttaṃ paccāharati tattha catassopi cetāti kāyānupassanādivasena catubbidhāpi ca etā satiyo aparabhāgeti ariyamaggakkhaṇe kiccaṃ sādhayamānāti pubbabhāge kāyādīsu subhasaññādividhamanavasena visuṃ visuṃ pavattitvā maggakkhaṇe satiyeva tattha catubbidhassapi vipallāsassa samucchedavasena pahānakiccaṃ sādhayamānā ārammaṇakaraṇavasena nibbānaṃ gacchati catukiccasādhaneneva hettha bahuvacananiddeso evañca satīti evaṃ maggaṭṭhena ekattaṃ upādāya maggoti ekavacanena ārammaṇabhedena catubbidhataṃ upādāya cattāroti ca vattabbatāya sati vijjamānattā vacanānusandhinā ekāyano ayantiādikā desanā sānusandhikāva na ananusandhikāti adhippāyo vuttamevatthaṃ nidassanena paṭipādetuṃ mārasenappamaddananti  suttapadaṃ ānetvā yathātiādinā nidassanaṃ saṃsandati tasmātiādi nigamanaṃ
visesato kāyo vedanā ca assādassa kāraṇanti tappahānatthaṃ tesu taṇhāvatthūsu oḷārikasukhumesu asubhadukkhabhāvadassanāni mandatikkhapaññehi taṇhācaritehi sukarānīti tāni tesaṃ visuddhimaggoti vuttāni tathā niccaṃ attāti abhinivesavatthutāya diṭṭhiyā visesakāraṇesu cittadhammesu aniccānattatādassanāni sarāgādivasena saññāphassādivasena nīvaraṇādivasena ca nātippabhedātippabhedagatesu tesu tappahānatthaṃ mandatikkhapaññānaṃ  diṭṭhicaritānaṃ sukarānīti tesaṃ tāni visuddhimaggoti vuttāni ettha ca  yathā cittadhammānampi taṇhāya  vatthubhāvo sambhavati tathā kāyavedanānampi diṭṭhiyāti satipi nesaṃ catunnampi taṇhādiṭṭhivatthubhāve yo yassā sātisayapaccayo taṃ dassanatthaṃ visesaggahaṇaṃ katanti daṭṭhabbaṃ tikkhapaññasamathayāniko oḷārikārammaṇaṃ pariggaṇhanto tattha aṭṭhatvā jhānaṃ samāpajjitvā uṭṭhāya vedanaṃ pariggaṇhātīti vuttaṃ oḷārikārammaṇe asaṇṭhahanatoti vipassanāyānikassa pana sukhume citte dhammesu ca cittaṃ pakkhandatīti cittadhammānupassanānaṃ mandatikkhapaññavipassanāyānikānaṃ visuddhimaggatā vuttā
tesaṃ tatthāti ettha tatthasaddassa pahānatthanti etena yojanā parato tesaṃ tatthāti etthāpi eseva nayo pañca kāmaguṇā savisesā kāye labbhantīti visesena kāyo kāmoghassa vatthu bhavesu sukhaggahaṇavasena bhavassādo hotīti bhavoghassa vedanā vatthu santatighanaggahaṇavasena visesato citte attābhiniveso hotīti diṭṭhoghassa cittaṃ vatthu dhammesu vinibbhogassa dukkarattā dhammānaṃ dhammamattatāya duppaṭivijjhattā ca sammoho hotīti avijjoghassa dhammā vatthu tasmā tesu tesaṃ pahānatthaṃ cattārova vuttā
evaṃ kāyādīnaṃ kāmoghādivatthubhāvakathaneneva kāmayogakāmāsavādīnampi vatthubhāvo dīpito hoti oghehi tesaṃ atthato anaññattā yadaggena ca kāyo kāmoghādīnaṃ vatthu tadaggena abhijjhākāyaganthassa vatthu dukkhāya vedanāya paṭighānusayo anusetīti dukkhadukkhavipariṇāmadukkhasaṅkhāradukkhabhūtā vedanā  visesena byāpādakāyaganthassa vatthu citte niccaggahaṇavasena sassatassa attano sīlena suddhīti ādi parāmasanaṃ hotīti sīlabbataparāmāsassa cittaṃ vatthu nāmarūpaparicchedena bhūtaṃ bhūtato apassantassa bhavavibhavadiṭṭhisaṅkhāto idaṃsaccābhiniveso hotīti tassa dhammā vatthu kāyassa kāmupādānavatthutā vuttanayāva yadaggena hi kāyo kāmoghassa vatthu tadaggena kāmupādānassapi vatthu atthato abhinnattā sukhavedanassādavasena paralokanirapekkho natthi dinnantiādikaṃ  parāmāsaṃ uppādetīti diṭṭhupādānassa vedanā vatthu  cittadhammānaṃ itarupādānavatthutā tatiyacatutthaganthayojanāyaṃ vuttanayā eva kāyavedanānaṃ chandadosāgativatthutā kāmoghabyāpādakāyaganthayojanāyaṃ vuttanayā eva santatighanaggahaṇavasena sarāgādicitte sammoho hotīti mohāgatiyā cittaṃ vatthu dhammasabhāvānavabodhe bhayaṃ hotīti bhayāgatiyā dhammā vatthu
āhārasamudayā  kāyassa samudayā phassasamudayā vedanānaṃ samudayo  saṅkhārapaccayā viññāṇaṃ viññāṇapaccayā nāmarūpanti  vacanato kāyādīnaṃ samudayabhūtā kabaḷīkāraphassamanosañcetanāviññāṇāhārā kāyādiparijānanena pariññātā hontīti āha catubbidhāhārapariññatthanti pakaraṇanayoti nettipakaraṇavasena suttantasaṃvaṇṇanānayo
saraṇavasenāti kāyādīnaṃ kusalādidhammānañca upadhāraṇavasena saranti gacchanti nibbānaṃ etāyāti satīti imasmiṃ atthe ekatte ekasabhāve nibbāne samosaraṇaṃ samāgamo ekattasamosaraṇaṃ etadeva hi dassetuṃ yathā hītiādi vuttaṃ
ekanibbānapavesahetubhūto  vā samānatāya eko satipaṭṭhānasabhāvo ekattaṃ tattha samosaraṇaṃ ekattasamosaraṇaṃ taṃsabhāgatāva ekanibbānapavesahetubhāvaṃ pana dassetuṃ yathātiādimāha etasmiṃ atthe saraṇekattasamosaraṇāni saheva satipaṭṭhānekabhāvassa kāraṇattena vuttānīti daṭṭhabbāni purimasmiṃ visuṃ saraṇavasenāti vā gamanavasenāti atthe sati tadeva gamanaṃ samosaraṇanti samosaraṇe vā satisaddatthavasena avuccamāne dhāraṇatāva satīti satisaddatthantarābhāvā purimaṃ satibhāvassa kāraṇaṃ pacchimaṃ ekabhāvassāti nibbānasamosaraṇepi sahitāneva tāni satipaṭṭhānekabhāvassa kāraṇāni vuttāni honti
cuddasavidhena navavidhena soḷasavidhena pañcavidhenāti idaṃ upari pāḷiyaṃ  āgatānaṃ ānāpānapabbādīnaṃ vasena vuttaṃ tesaṃ pana anantarabhedavasena tadanugatabhedavasena ca bhāvanāya anekavidhatā labbhatiyeva catūsu disāsu uṭṭhānakabhaṇḍasadisatā kāyānupassanāditaṃtaṃsatipaṭṭhānabhāvanānubhāvassa daṭṭhabbā
kathetukamyatāpucchā itarāsaṃ pucchānaṃ idha asambhavato niddesādivasena desetukamyatāya ca tathā vuttattā idhāti vuccamānapaṭipattisampādakassa bhikkhuno sannissayadassanaṃ so cassa sannissayo sāsanato añño natthīti vuttaṃ idhāti imasmiṃ sāsaneti dhamma lapanametaṃ tesaṃ attano sammukhābhimukhabhāvakaraṇatthaṃ tañca dhammassa sakkaccasavanatthaṃ gocare  bhikkhave caratha sake pettike visayetiādi  vacanato bhikkhugocarā ete dhammā yadidaṃ kāyānupassanādayo tattha yasmā kāyānupassanādipaṭipattiyā bhikkhu hoti tasmā kāyānupassī  viharatītiādinā bhikkhuṃ dasseti bhikkhumhi taṃniyamatoti āha paṭipattiyā bhikkhubhāvadassanatoti satthucariyānuvidhāyakattā sakalasāsanasampaṭiggāhakattā ca sabbappakārāya anusāsaniyā bhājanabhāvo tasmiṃ gahiteti bhikkhumhi gahite bhikkhuparisāya jeṭṭhabhāvato rājagamanañāyena itarā parisāpi atthato gahitāva hontīti āha sesātiādi evaṃ paṭhamaṃ kāraṇaṃ vibhajitvā itarampi vibhajituṃ yo ca imantiādi vuttaṃ
samaṃ careyyāti kāyādi visamacariyaṃ pahāya kāyādīhi samaṃ careyya rāgādivūpasamena santo indriyadamena danto catumagganiyāmena niyato seṭṭhacaritāya brahmacārī sabbattha kāyadaṇḍādioropanena nidhāya daṇḍaṃ ariyabhāve ṭhito so evarūpo bāhitapāpasamitapāpabhinnakilesatāhi brāhmaṇo samaṇo bhikkhūti ca veditabbo
ayañceva kāyo bahiddhā ca nāmarūpantiādīsu khandhapañcakaṃ tathā sukhañca kāyena paṭisaṃvedetītiādīsu  yā tasmiṃ samaye kāyassa passaddhi paṭippassaddhītiādīsu ca vedanādayo cetasikā khandhā kāyoti vuccantīti  tato visesanatthaṃ kāyeti rūpakāyeti āha kesādīnañca dhammānanti kesādisaññitānaṃ bhūtupādādhammānaṃ evaṃ cayaṭṭho sarīraṭṭho kāyaṭṭhoti saddanayena kāyasaddaṃ dassetvā idāni niruttinayenapi taṃ dassetuṃ yathā cātiādi vuttaṃ āyantīti uppajjanti
asammissatoti  vedanādayopi ettha sitā ettha paṭibaddhāti kāye vedanādianupassanāpasaṅgepi āpanne tato asammissatoti attho samūhavisayatāya cassa kāyasaddassa samudāyupādānatāya ca asubhākārassa kāyeti ekavacanaṃ tathā ārammaṇādivibhāgena anekabhedabhinnampi cittaṃ cittabhāvasāmaññena ekajjhaṃ gahetvā citteti ekavacanaṃ vedanā pana sukhādibhedabhinnā visuṃ visuṃ anupassitabbāti dassentena vedanāsūti bahuvacanena vuttā tatheva ca niddeso pavattito dhammā ca paropaṇṇāsabhedā anupassitabbākārena ca anekabhedā evāti tepi bahuvacanavaseneva vuttā
avayavīgāhasamaññātidhāvanasārādānābhinivesanisedhanatthaṃ kāyaṃ aṅgapaccaṅgehi tāni ca kesādīhi kesādike ca bhūtupādāyarūpehi vinibbhuñjanto tathā na kāyetiādimāha pāsādādinagarāvayavasamūhe  avayavīvādinopi avayavīgāhaṃ na karonti nagaraṃ nāma koci attho atthīti pana kesañci samaññātidhāvanaṃ siyāti itthipurisādisamaññātidhāvane nagaranidassanaṃ vuttaṃ aṅgapaccaṅgasamūho kesalomādisamūho bhūtupādāyasamūho ca yathāvuttasamūho tabbinimutto kāyopi nāma koci natthi pageva itthiādayoti āha kāyo vā itthī vā puriso vā añño vā koci dhammo dissatīti koci dhammoti iminā sattajīvādiṃ paṭikkhipati avayavī pana kāyapaṭikkhepeneva paṭikkhittoti yadi evaṃ kathaṃ kāyādisamaññātidhāvanānīti āha yathāvuttadhamma karontīti tathā tathāti kāyādiākārena
yaṃpassatīti yaṃ itthiṃ purisaṃ vā passati nanu cakkhunā itthipurisadassanaṃ natthīti saccametaṃ itthiṃ passāmi purisaṃ passāmīti pana pavattasaññāya vasena yaṃ passatīti vuttaṃ micchādassanena vā diṭṭhiyā yaṃ passati na taṃ diṭṭhaṃ taṃ rūpāyatanaṃ na hotīti attho viparītaggāhavasena micchāparikappitarūpattā atha vā taṃ kesādibhūtupādāyasamūhasaṅkhātaṃ diṭṭhaṃ na hoti acakkhuviññāṇaviññeyyattā diṭṭhaṃ vā taṃ na hoti yaṃ diṭṭhaṃ taṃ na passatīti yaṃ rūpāyatanaṃ kesādibhūtupādāyasamūhasaṅkhātaṃ diṭṭhaṃ taṃ paññācakkhunā bhūtato na passatīti attho apassaṃ bajjhateti imaṃ attabhāvaṃ yathābhūtaṃ paññācakkhunā apassanto etaṃ  mama eso hamasmi eso me attāti kilesabandhanena bajjhati
na aññadhammānupassīti na aññasabhāvānupassī asubhādito aññākārānupassī na hotīti attho kiṃ vuttaṃ hotītiādinā taṃ evatthaṃ pākaṭaṃ karoti pathavīkāyanti kesādikoṭṭhāsaṃ pathaviṃ dhammasamūhattā kāyoti vadati lakkhaṇapathavimeva vā anekappabhedaṃ sakalasarīragataṃ pubbāpariyabhāvena ca pavattamānaṃ samūhavasena gahetvā kāyoti vadati āpokāyantiādīsupi eseva nayo
evaṃ gahetabbassāti ahaṃ mamanti evaṃ attattaniyabhāvena andhabālehi gahetabbassa
idāni sattannaṃ anupassanākārānampi vasena kāyānupassanaṃ dassetuṃ apicātiādi āraddhaṃ tattha aniccato anupassatīti catusamuṭṭhānikaṃ kāyaṃ aniccanti anupassati evaṃ passanto evañcassa aniccākārampi anupassatīti vuccati tathābhūtassa cassa niccaggāhassa  lesopi na hotīti vuttaṃ no niccatoti tathā hesa niccasaññaṃ pajahatīti   vutto ettha ca aniccato eva anupassatīti evakāro luttaniddiṭṭhoti tena nivattitamatthaṃ dassetuṃ no niccatoti vuttaṃ na cettha dukkhato anupassanādinivattanaṃ āsaṅkitabbaṃ paṭiyogīnivattanaparattā evakārassa upari desanāruḷhattā ca tāsaṃ dukkhato anupassatītiādīsupi eseva nayo ayaṃ pana viseso  aniccassa dukkhattā tameva ca kāyaṃ dukkhato anupassati dukkhassa anattattā anattato anupassati yasmā pana yaṃ aniccaṃ dukkhaṃ anattā na taṃ abhinanditabbaṃ yañca na abhinanditabbaṃ na tattha rañjitabbaṃ tasmā vuttaṃ nibbindati no nandati virajjati no rajjatīti so evaṃ arajjanto rāgaṃ nirodheti no samudeti samudayaṃ na karotīti attho evaṃ paṭipanno ca paṭinissajjati no ādiyati ayañhi aniccādianupassanā tadaṅgavasena saddhiṃ kāyaṃ tannissayakhandhābhisaṅkhārehi kilesānaṃ pariccajanato saṅkhatadosadassanena tabbiparīte nibbāne tanninnatāya pakkhandanato pariccāgapaṭinissaggo ceva pakkhandanapaṭinissaggo cāti vuccati tasmā tāya samannāgato bhikkhu vuttanayena kilese pariccajati nibbāne ca pakkhandati tathābhūto ca nibbattanavasena kilese  na ādiyati nāpi adosadassitāvasena saṅkhatārammaṇaṃ tena vuttaṃ paṭinissajjati no ādiyatīti idānissa tāhi anupassanāhi yesaṃ dhammānaṃ pahānaṃ hoti taṃ dassetuṃ aniccato anupassanto niccasaññaṃ pajahatītiādi vuttaṃ tattha niccasaññanti saṅkhārā niccāti evaṃ pavattaṃ viparītasaññaṃ diṭṭhicittavipallāsappahānamukheneva saññāvipallāsappahānanti saññāggahaṇaṃ saññāsīsena vā tesampi  gahaṇaṃ daṭṭhabbaṃ nandinti sappītikataṇhaṃ sesaṃ vuttanayameva
viharatīti iminā kāyānupassanāsamaṅgino iriyāpathavihāro vuttoti āha iriyatīti iriyāpathaṃ pavattetīti attho ārammaṇakaraṇavasena abhibyāpanato tīsu bhavesūti vuttaṃ uppajjanavasena pana kilesā parittabhūmakā evāti yadipi kilesānaṃ pahānaṃ ātāpananti taṃ sammādiṭṭhiādīnampi attheva ātappasaddo viya pana ātāpasaddo vīriyeyeva niruḷhoti vuttaṃ vīriyassetaṃ nāmanti atha vā paṭipakkhappahāne sampayuttadhammānaṃ abbhussahanavasena pavattamānassa vīriyassa sātisayaṃ tadātāpananti vīriyameva tathā vuccati na aññe dhammā ātāpīti cāyamīkāro pasaṃsāya atisayassa vā dīpakoti ātāpīgahaṇena sammappadhānasamaṅgitaṃ dasseti sammā samantato sāmañca pajānanto sampajāno asammissato vavatthāne aññadhammānupassitābhāvena sammā aviparītaṃ sabbākārapajānanena samantato uparūpari visesāvahabhāvena pavattiyā sāmaṃ pajānantoti attho  yadi paññāya anupassati kathaṃ satipaṭṭhānatāti āha na hītiādi sabbatthikanti sabbattha bhavaṃ sabbattha līne uddhate ca citte icchitabbattā sabbe vā līne uddhate ca bhāvetabbā bojjhaṅgā atthikā etāyāti sabbatthikā satiyā laddhupakārāya eva paññāya ettha yathāvutte kāye kammaṭṭhāniko bhikkhu kāyānupassī viharati anto saṅkhepo antoolīyano kosajjanti attho upāyapariggaheti ettha sīlavisodhanādi gaṇanādi uggahakosallādi ca upāyo tabbipariyāyato anupāyo veditabbo yasmā ca upaṭṭhitassati yathāvuttaṃ upāyaṃ na pariccajati anupāyañca na upādiyati tasmā vuttaṃ muṭṭhassatī asamattho hotīti tenāti upāyānupāyānaṃ pariggahaparivajjanesu pariccāgāpariggahesu ca asamatthabhāvena assa yogino
yasmā  satiyevettha satipaṭṭhānaṃ vuttaṃ tasmāssa sampayuttadhammā vīriyādayo aṅganti āha sampayogaṅgañcassa dassetvāti aṅgasaddo cettha kāraṇapariyāyo daṭṭhabbo satiggahaṇeneva cettha samādhissāpi gahaṇaṃ daṭṭhabbaṃ tassā samādhikkhandhe saṅgahitattā yasmā vā satisīsenāyaṃ desanā na hi kevalāya satiyā kilesappahānaṃ sambhavati nibbānādhigamo vā nāpi kevalā sati pavattati tasmāssa jhānadesanāyaṃ savitakkādivacanassa viya sampayogaṅgadassanatāti aṅgasaddassa avayavapariyāyatā daṭṭhabbā pahānaṅganti vivicceva kāmehītiādīsu  viya pahātabbaṅgaṃ dassetuṃ yasmā ettha lokiyamaggo adhippeto na lokuttaramaggo tasmā pubbabhāgiyameva vinayaṃ dassento tadaṅgavinayena vā vikkhambhanavinayena vāti āha tesaṃ dhammānanti vedanādidhammānaṃ tesañhi tattha anadhippetattā atthuddhāranayenetaṃ vuttanti vuttaṃ tatthāti vibhaṅge etthāti loketi etasmiṃ pade
avisesena dvīhipi nīvaraṇappahānaṃ vuttanti katvā puna ekekena vuttaṃ pahānavisesaṃ dassetuṃ visesenāti āha atha vā vineyya nīvaraṇānīti avatvā abhijjhādomanassavinayavacanassa payojanaṃ dassento visesenātiādimāha kāyānupassanābhāvanāya hi ujuvipaccanīkānaṃ anurodhavirodhādīnaṃ pahānadassanaṃ etassa payojananti kāyasampattimūlakassāti rūpabalayobbanārogyādisarīrasampadānimittassa vuttavipariyāyato kāyavipattimūlako virodho veditabbo kāyabhāvanāyāti kāyānupassanābhāvanāya sā hi idha kāyabhāvanāti adhippetā subhasukhabhāvādīnanti ādisaddena  manuññaniccatādisaṅgaho daṭṭhabbo asubhāsukhabhāvādīnanti ettha pana ādisaddena amanuññaaniccatādīnaṃ tenāti anurodhādippahānavacanena yogānubhāvo hītiādi vuttassevatthassa pākaṭakaraṇaṃ yogānubhāvo hi bhāvanānubhāvo yogasamatthoti yogamanuyuñjituṃ samattho purimena hi anurodhavirodhavippamuttotiādivacanena bhāvanaṃ anuyuttassa ānisaṃso vutto dutiyena bhāvanaṃ anuyuñjantassa paṭipatti na hi anurodhavirodhādīhi upaddutassa bhāvanā ijjhati
anupassītietthāti anupassīti etasmiṃ pade labbhamānāya anupassanāya anupassanājotanāya kammaṭṭhānaṃ vuttanti evamattho daṭṭhabbo aññathā anupassanāyāti karaṇavacanaṃ na yujjeyya anupassanā eva hi kammaṭṭhānaṃ na ettha ārammaṇaṃ adhippetaṃ yujjati vā kāyapariharaṇaṃ vuttanti sambandho kammaṭṭhānapariharaṇassa cettha atthasiddhattā kāyapariharaṇantveva vuttaṃ kammaṭṭhānikassa hi kāyapariharaṇaṃ yāvadeva kammaṭṭhānaṃ pariharaṇatthanti kammaṭṭhānapariharaṇassa vā ātāpītiādinā  vuccamānattā kāyapariharaṇantveva vuttaṃ kāyaggahaṇena vā nāmakāyassāpi gahaṇaṃ na rūpakāyasseva teneva kammaṭṭhānapariharaṇampi saṅgahitaṃ hoti evañca katvā viharatīti ettha vuttavihārenāti etthaggahaṇañca samatthitaṃ hoti kāyānupassī viharatīti vihārassa visesetvā vuttattā ātāpītiādi pana saṅkhepato vuttassa kammaṭṭhānapariharaṇassa saha sādhanena vitthāretvā dassanaṃ ātāpenāti ātāpaggahaṇena satisampajaññenātiādīsupi eseva nayo sabbatthakakammaṭṭhānanti buddhānussati mettā maraṇassati  asubhabhāvanā ca idañhi catukkaṃ yoginā parihariyamānaṃ sabbatthakakammaṭṭhānanti vuccati sabbattha kammaṭṭhānānuyogassārakkhabhūtattā satisampajaññabalena avicchinnassa pariharitabbattā satisampajaññaggahaṇena tassa vuttatā vuttā satiyā vā samatho vutto tassā samādhikkhandhena saṅgahitattā
vibhaṅge pana attho vuttoti yojanā tenāti saddatthaṃ anādiyitvā bhāvatthasseva vibhajanavasena pavattena vibhaṅgapāṭhena saha aṭṭhakathānayoti saddatthassāpi vivaraṇavasena yathārahaṃ vutto atthasaṃvaṇṇanānayo yathā saṃsandatīti yathā atthato adhippāyato ca avilomento aññadatthu saṃsandati sameti evaṃ veditabbo
vedanādīnaṃ puna vacaneti ettha nissayapaccayabhāvavasena cittadhammānaṃ vedanāsannissitattā pañcavokārabhave  arūpadhammānaṃ rūpapaṭibaddhavuttito ca vedanāya kāyādianupassanāppasaṅgepi āpanne tato asammissato vavatthānaṃ dassanatthaṃ ghanavinibbhogādidassanatthañca dutiyaṃ vedanāggahaṇaṃ tena na vedanāyaṃ kāyānupassī cittadhammānupassī vā atha kho vedanānupassī  evāti vedanāsaṅkhāte vatthusmiṃ vedanānupassanākārasseva dassanena asammissato vavatthānaṃ dassitaṃ hoti tathā yasmiṃ samaye sukhā vedanā na tasmiṃ samaye dukkhā adukkhamasukhā vā vedanā yasmiṃ vā pana samaye dukkhā adukkhamasukhā vā vedanā na tasmiṃ samaye itarā vedanāti vedanābhāvasāmaññe avatvā taṃ taṃ vedanaṃ vinibbhujjitvā dassanena ghanavinibbhogo dhuvabhāvaviveko dassito hoti tena tāsaṃ khaṇamattāvaṭṭhānadassanena aniccatāya  tato eva dukkhatāya anattatāya ca dassanaṃ vibhāvitaṃ hoti ghanavinibbhogādīti ādisaddena ayampi attho veditabbo ayañhi vedanāyaṃ vedanānupassī eva na aññadhammānupassī kiṃ vuttaṃ hoti  yathā nāma bālo amaṇisabhāvepi udakapubbuḷake maṇiākārānupassī hoti na evaṃ ayaṃ ṭhitiramaṇīyepi vedayite pageva itarasmiṃ manuññākārānupassī atha kho khaṇapabhaṅguratāya avasavattitāya kilesāsucipaggharaṇatāya ca aniccaanattaasubhākārānupassī vipariṇāmadukkhatāya saṅkhāradukkhatāya ca visesato dukkhānupassī yevāti evaṃ citta dhammesupi yathārahaṃ punavacane payojanaṃ vattabbaṃ lokiyā eva sammasanacārassa adhippetattā kevalaṃ panidhātiādinā idha ettakaṃ veditabbanti veditabbaparicchedaṃ dasseti esa nayoti iminā yathā cittaṃ dhammā ca anupassitabbā tathā tāni anupassanto citte cittānupassī dhammesu dhammānupassīti veditabboti imamatthaṃ atidisati dukkhatoti dukkhasabhāvato dukkhanti anupassitabbāti attho sesapadadvayepi eseva nayo
yo sukhaṃ dukkhato addāti yo bhikkhu sukhaṃ vedanaṃ vipariṇāmadukkhatāya dukkhāti paññācakkhunā addakkhi dukkhaṃ addakkhi sallatoti dukkhaṃ vedanaṃ pīḷājananato antotudanato dunnīharaṇato ca sallato addakkhi passi adukkhamasukhanti upekkhāvedanaṃ santanti sukhadukkhāni viya anoḷārikatāya paccayavasena vūpasantasabhāvatāya ca santaṃ aniccatoti hutvāabhāvato udayavayavantato tāvakālikato niccapaṭipakkhato ca aniccanti yo addakkhi sa ve sammaddasobhikkhu ekaṃsena paribyattaṃ vā vedanāya sammāpassanakoti attho
dukkhātipīti  saṅkhāradukkhatāya dukkhā itipi taṃ dukkhasminti sabbaṃ taṃ vedayitaṃ dukkhasmiṃ  antogadhaṃ pariyāpannaṃ vadāmi saṅkhāradukkhatānativattanato sukhadukkhatopi cāti sukhādīnaṃ ṭhitivipariṇāmañāṇasukhatāya vipariṇāmaṭhitiaññāṇadukkhatāya ca vuttattā tissopi ca sukhato tissopi ca dukkhato anupassitabbāti attho satta anupassanā heṭṭhā pakāsitā eva sesanti yathāvuttaṃ sukhādivibhāgato sesaṃ sāmisanirāmisādibhedaṃ vedanānupassanāyaṃ vattabbaṃ
ārammaṇa bhedānanti rūpādiārammaṇanānattassa nīlāditabbhedassa chandādiadhipatinānattassa hīnāditabbhedassa ñāṇajhānādisahajātanānattassa sasaṅkhārikāsaṅkhārikasavitakkāditabbhedassa kāmāvacarādibhūminānattassa ukkaṭṭhamajjhimāditabbhedassa kusalādikammanānattassa devagatisaṃvattaniyatāditabbhedassa kaṇhasukkavipākanānattassa diṭṭhadhammavedanīyatāditabbhedassa parittabhūmakādikiriyānānattassa tihetukāditabbhedassa vasena anupassitabbanti yojanā ādisaddena savatthukāvatthukādinānattassa puggalattayasādhāraṇāditabbhedassa ca saṅgaho daṭṭhabbo salakkhaṇasāmaññalakkhaṇānanti phusanāditaṃtaṃlakkhaṇānañceva aniccatādisāmaññalakkhaṇānañca vasenāti yojanā suññatadhammassāti anattatāsaṅkhātasuññatāsabhāvassa yaṃ vibhāvetuṃ abhidhammetasmiṃ kho pana samaye dhammā honti khandhā hontītiādinā   suññatāvāradesanā pavattā taṃ pahīnameva pubbe pahīnattā tasmā tassa tassa puna pahānaṃ na vattabbaṃ na hi kilesā pahīyamānā ārammaṇavibhāgena pahīyanti anāgatānaṃyeva uppajjanārahānaṃ pahātabbattā tasmā abhijjhādīnaṃ ekattha pahānaṃ vatvā itarattha na vattabbaṃ evāti imamatthaṃ dasseti kāmañcetthātiādinā atha vā maggacittakkhaṇe ekattha pahīnaṃ sabbattha pahīnameva hotīti visuṃ visuṃ pahānaṃ na vattabbaṃ maggena hi pahīnāti vattabbataṃ arahanti tattha purimāya codanāya nānāpuggalaparihāro na hi ekassa pahīnaṃ tato aññassa pahīnaṃ nāma hoti pacchimāya nānācittakkhaṇikaparihāro nānācittakkhaṇeti hi lokiyamaggacittakkhaṇeti adhippāyo pubbabhāgamaggo hi idhādhippeto lokiyabhāvanāya ca kāye pahīnaṃ na vedanādīsu vikkhambhitaṃ  hoti yadipi nappavatteyya paṭipakkhabhāvanāya suppahīnattā tattha sā abhijjhādomanassassa appavattīti na vattabbā tasmā punapi tappahānaṃ vattabbameva ekattha pahīnaṃ sesesupi pahīnaṃ hotīti lokuttarasatipaṭṭhānabhāvanaṃ lokiyabhāvanāya vā sabbattha appavattimattaṃ sandhāya vuttaṃ pañcapi khandhā upādānakkhandhā lokoti  hi vibhaṅgecatūsupi ṭhānesu vuttanti
uddesavāravaṇṇanāya līnatthappakāsanā


ārammaṇavasenāti  anupassitabbakāyādiārammaṇavasena catudhā bhinditvāti uddesavasena catudhā bhinditvā tato catubbidhasatipaṭṭhānato ekekaṃ satipaṭṭhānaṃ  gahetvā kāyaṃ vibhajantoti pāṭhaseso
kathañcāti ettha kathanti pakārapucchā tena niddisiyamāne kāyānupassanāpakāre pucchati casaddo byatireko tena uddesavārena apākaṭaṃ niddesavārena vibhāviyamānaṃ visesaṃ joteti bāhirakesupi ito ekadesassa sambhavato sabbappakāraggahaṇaṃ kataṃ sabbappakārakāyānupassanānibbattakassāti tena ye ime ānāpānapabbādivasena āgatā cuddasappakārā tadantogadhā ca ajjhattādianupassanāppakārā tathā kāyagatāsatisutte  vuttā kesādivaṇṇasaṇṭhānakasiṇārammaṇacatukkajjhānappakārā lokiyādippakārā ca te sabbepi anavasesato saṅgaṇhāti ime ca pakārā imasmiṃyeva sāsane na ito bahiddhāti vuttaṃ sabbappakāra paṭisedhano cāti tattha tathābhāvapaṭisedhanoti sabbappakārakāyānupassanānibbattakassa puggalassa aññasāsanassa nissayabhāvapaṭisedhano etena idha bhikkhaveti ettha idhasaddo antogadhaevasaddatthoti dasseti santi hi ekapadānipi avadhāraṇāni yathā vāyubhakkhoti tenāha idheva bhikkhavesamaṇotiādi paripuṇṇasamaṇappakaraṇadhammo hi so puggalo yo sabbappakārakāyānupassanānibbattako parappavādāti paresaṃ aññatitthiyānaṃ nānappakārā vādā titthāyatanāni
araññādikasseva bhāvanānurūpasenāsanataṃ dassetuṃ imassahītiādi vuttaṃ duddamo damathaṃ anupagato goṇo kūṭagoṇo dohanakāle yathā thanehi anavasesato khīraṃ na paggharati evaṃ dohapaṭibandhinī kūṭadhenu rūpasaddādike paṭicca uppajjanakaassādo rūpārammaṇādiraso pubbe āciṇṇārammaṇanti pabbajjato pubbe anādimati vā saṃsāre paricitārammaṇaṃ nibandheyyāti  bandheyya satiyāti sammadeva kammaṭṭhānassa sallakkhaṇavasena pavattāya satiyā ārammaṇeti kammaṭṭhānārammaṇe daḷhanti thiraṃ yathā satokārissa upacārappanābhedo samādhi ijjhati tathā thāmagataṃ katvāti attho
visesādhigamadiṭṭhadhammasukhavihārapadaṭṭhānanti  sabbesaṃ buddhānaṃ ekaccānaṃ paccekabuddhānaṃ buddhasāvakānañca visesādhigamassa aññena kammaṭṭhānena adhigatavisesānaṃ diṭṭhadhammasukhavihārassa padaṭṭhānabhūtaṃ
vatthuvijjācariyo viya bhagavā yogīnaṃ anurūpanivāsaṭṭhānupadisanato bhikkhu dīpisadiso araññe ekako viharitvā paṭipakkhanimmathanavasena icchitatthasādhanato phalamuttamanti sāmaññaphalaṃ sandhāya vadati parakkamajavayoggabhūminti bhāvanussāhajavassa yoggakaraṇabhūmibhūtaṃ
addhānavasena pavattānaṃ assāsapassāsānaṃ vasena dīghaṃ vā assasanto ittaravasena pavattānaṃ assāsapassāsānaṃ vasena rassaṃ vā assasantoti yojanā evaṃ sikkhatoti assāsapassāsānaṃ dīgharassatāpajānanasabbakāyappaṭisaṃvedanaoḷārikoḷārikapaṭippassambhanavasena bhāvanaṃ sikkhato tathābhūto vā hutvā tisso sikkhā pavattayato assāsapassāsanimitteti assāsapassāsasannissayena upaṭṭhitapaṭibhāganimitte assāsapassāse pariggaṇhāti rūpamukhena vipassanaṃ abhinivisanto yo assāsapassāsakammikoti vutto jhānaṅgāni pariggaṇhāti arūpamukhena vipassanaṃ abhinivisanto vatthu nāma karajakāyo cittacetasikānaṃ pavattiṭṭhānabhāvato añño satto vā puggalo vā natthīti visuddhidiṭṭhi tayidaṃ  dhammamattaṃ na ahetukaṃ nāpi issarādivisamahetukaṃ atha kho avijjādihetukanti addhāttayepi kaṅkhāvitaraṇena vitiṇṇakaṅkho  yaṃ  kiñci bhikkhu rūpantiādinā  nayena kalāpasammasanavasena tilakkhaṇaṃ āropetvā udayavayānupassanādivasena vipassanaṃ vaḍḍhento anukkamena maggapaṭipāṭiyā
parassa vā assāsapassāsakāyeti idaṃ sammasanavāravasenāyaṃ pāḷi pavattāti katvā vuttaṃ samathavasena pana parassa assāsapassāsakāye appanānimittuppatti eva natthi aṭṭhapetvāti antarantarā na ṭhapetvā aparāparaṃ sañcaraṇakāloti ajjhattabahiddhādhammesupi nirantaraṃ vā bhāvanāya pavattanakālo kathito ekasmiṃ kāle panidaṃ ubhayaṃ na labbhatīti ajjhattaṃ bahiddhāti ca vuttaṃ idaṃ dhammadvayaṃ ghaṭitaṃ ekasmiṃ kāle ekato ārammaṇabhāvena na labbhati ekajjhaṃ ālambituṃ na sakkāti attho
samudeti etasmāti samudayo so eva kāraṇaṭṭhena dhammoti samudayadhammo assāsapassāsānaṃ uppattihetu karajakāyādi tassa anupassanasīlo samudayadhammānupassī taṃ pana  samudayadhammaṃ upamāya dassento yathā nāmātiādimāha tattha bhastanti ruttiṃ gaggaranāḷinti ukkāpanāḷiṃ teti karajakāyādike yathā assāsapassāsakāyo karajakāyādisambandhī taṃnimittatāya evaṃ karajakāyādayopi assāsapassāsakāyasambandhino taṃnimittabhāvenāti samudayadhammā kāyasminti vattabbataṃ labhantīti vuttaṃ samudaya vuccatīti pakativācī vā dhammasaddo jātidhammānantiādīsu  viyāti kāyassa paccayasamavāye uppajjanakapakatikāyānupassī vā samudayadhammānupassīti vutto tenāha karajakāyañcātiādi evañca katvā kāyasminti bhummavacanaṃ suṭṭhutaraṃ yujjati
vayadhammānupassīti ettha ahetukattepi vināsassa yesaṃ hetudhammānaṃ  abhāve yaṃ na hoti tadabhāvo tassa abhāvassa hetu viya voharīyatīti upacārato karajakāyādiabhāvo assāsapassāsakāyassa vayakāraṇaṃ vutto tenāha yathā bhastāyātiādi  ayaṃ tāvettha paṭhamavikappavasena atthavibhāvanā dutiyavikappavasena upacārena vināyeva attho veditabbo
ajjhattabahiddhānupassanā viya bhinnavatthuvisayatāya samudayavayadhammānupassanāpi ekakāle na labbhatīti āha kālena samudayaṃ kālena vayaṃ anupassantoti atthi kāyoti evasaddo luttaniddiṭṭhoti kāyova atthīti vatvā avadhāraṇena nivattitaṃ dassento na sattotiādimāha tassattho  yo rūpādīsu sattavisattatāya paresañca sajjāpanaṭṭhena satvaguṇayogato vā sattoti parehi parikappito tassa sattanikāyassa pūraṇato ca cavanupapajjanadhammatāya galanato ca puggaloti thīyati saṃhaññati ettha gabbhoti itthīti puri pure bhāge seti pavattatīti purisoti āhito ahaṃ māno etthāti attāti attano santakabhāvena attaniyanti paro na hotīti katvā ahanti mama santakanti katvā mamāti vuttappakāravinimutto aññoti katvā kocīti tassa santakabhāvena kassacīti vikappetabbo koci natthi kevalaṃ kāyo eva atthīti dasahipi padehi attattaniyasuññatameva kāyassa vibhāveti evanti kāyova atthītiādinā vuttappakārena
ñāṇapamāṇatthāyāti kāyānupassanāñāṇaṃ paraṃ pamāṇaṃ pāpanatthāya satipamāṇatthāyāti kāyapariggāhikaṃ satiṃ pavattanasatiṃ paraṃ pamāṇaṃ pāpanatthāya imassa hi vuttanayena atthi kāyoti aparāparuppattivasena paccupaṭṭhitā sati bhiyyoso mattāya tattha ñāṇassa satiyā ca  paribrūhanāya hoti tenāha satisampajaññānaṃ vuḍḍhatthāyāti imissā  bhāvanāya taṇhādiṭṭhiggāhānaṃ ujupaṭipakkhattā vuttaṃ taṇhā viharatīti tathābhūto ca loke kiñcipi ahanti vā mamanti vā gahetabbaṃ na passati kuto gaṇheyyāti āha na ca kiñcītiādi evampīti ettha pisaddo heṭṭhā niddiṭṭhassa tādisassa atthassa abhāvato avuttasamuccayatthoti dassento upari atthaṃ upādāyāti āha yathā antamaso tiracchānagatāyapi ayampi pārājiko hotīti  evanti pana niddiṭṭhākārassa paccāmasanaṃ nigamanavasena katanti āha iminā pana dassetīti
pubbabhāgasatipaṭṭhānassa  idha adhippetattā vuttaṃ sati dukkhasaccanti sā pana sati yasmiṃ attabhāve tassa samuṭṭhāpikā taṇhā tassāpi samuṭṭhāpikā eva nāma hoti tadabhāve abhāvatoti āha tassā samuṭṭhāpikā purimataṇhāti yathā saṅkhārapaccayāti  taṃviññāṇabījataṃsantatisambhūto sabbopi lokiyo viññāṇappabandho saṅkhārapaccayā viññāṇaṃ tveva vuccati suttantanayena appavattīti appavattinimittaṃ ubhinnaṃ appavattiyā nimittabhūtoti attho na pavattati etthāti vā appavatti dukkhaparijānanotiādi ekantato catukiccasādhanavaseneva ariyamaggassa pavattīti dassetuṃ vuttaṃ avuttasiddho hi tassa bhāvanāpaṭivedho catusaccavasenāti catusaccakammaṭṭhānavasena ussakkitvāti visuddhiparamparāya āruhitvā bhāvanaṃ upari netvāti attho niyyānamukhanti vaṭṭadukkhato nissaraṇūpāyo
ānāpānapabbavaṇṇanā niṭṭhitā

iriyāpathavasenāti iriyanaṃ iriyā kiriyā idha pana kāyikapayogo  veditabbo iriyānaṃ patho pavattimaggoti iriyāpatho gamanādivasena pavattā sarīrāvatthā gacchanto vā hi satto kāyena kātabbakiriyaṃ karoti ṭhito vā nisinno vā nipanno vāti tesaṃ iriyāpathānaṃ vasena iriyāpathavibhāgenāti attho puna caparanti puna ca aparaṃ yathāvuttaānāpānakammaṭṭhānato bhiyyopi aññaṃ kāyānupassanākammaṭṭhānaṃ kathemi suṇāthāti vā adhippāyo  gacchanto vātiādi gamanādimattajānanassa gamanādigatavisesajānanassa ca sādhāraṇavacanaṃ tattha gamanādimattajānanaṃ na idha nādhippetaṃ gamanādigatavisesajānanaṃ pana adhippetanti taṃ vibhajitvā dassetuṃ tattha kāmantiādi vuttaṃ sattūpaladdhinti satto atthīti upaladdhiṃ sattaggāhaṃ na pajahati na pariccajati ahaṃ gacchāmi mama gamananti gāhasabbhāvato tato eva attasaññaṃ atthi attā kārako vedakoti evaṃ pavattaṃ viparītasaññaṃ na ugghāṭeti nāpaneti appaṭipakkhabhāvato ananubrūhanato vā evaṃ bhūtassa cassa kuto kammaṭṭhānādibhāvoti āha kammaṭṭhānaṃ vā satipaṭṭhānabhāvanā vā na hotīti imassa panātiādi sukkapakkho tassa vuttavipariyāyena attho veditabbo tameva hi atthaṃ vivarituṃ idañhītiādi vuttaṃ
tattha ko gacchatīti sādhanaṃ kiriyañca avinibbhuttaṃ katvā gamanakiriyāya kattupucchā sā kattubhāvavisiṭṭhaattapaṭikkhepatthā dhammamattasseva gamanasiddhidassanato kassa gamananti tamevatthaṃ pariyāyantarena vadati sādhanaṃ kiriyañca vinibbhuttaṃ katvā gamanakiriyāya akattusambandhībhāvavibhāvanato paṭikkhepatthañhi antonītaṃ katvā ubhayatthaṃ kiṃsaddo pavatto kiṃ kāraṇāti pana paṭikkhittakattukāya  gamanakiriyāya aviparītakāraṇapucchā idañhi gamanaṃ nāma attā manasā saṃyujjati mano indriyehi indriyāni attehīti evamādi micchākāraṇavinimuttaanurūpapaccayahetuko dhammānaṃ pavattiākāraviseso tenāha tatthātiādi
na koci satto vā puggalo vā gacchati dhammamattasseva gamanasiddhito tabbinimuttassa ca kassaci abhāvato idāni dhammamattasseva gamanasiddhiṃ dassetuṃ cittakiriyāvāyodhātuvipphārenātiādi vuttaṃ tattha cittakiriyā ca sā vāyodhātuyā vipphāro vipphandanañcāti cittakiriyāvāyodhātuvipphāro tena ettha ca cittakiriyaggahaṇena anindriyabaddhavāyodhātuvipphāraṃ nivatteti vāyodhātuvipphāraggahaṇena cetanāvacīviññattibhedaṃ cittakiriyaṃ nivatteti ubhayena pana kāyaviññattiṃ vibhāveti gacchatīti vatvā yathā pavattamāne kāye gacchatīti vohāro hoti taṃ dassetuṃ tasmātiādi vuttaṃ tanti gantukāmatāvasena pavattacittaṃ vāyaṃ janetīti vāyodhātuadhikaṃ rūpakalāpaṃ uppādeti adhikatā cettha sāmatthiyato na pamāṇato gamanacittasamuṭṭhitaṃ sahajātarūpakāyassa thambhanasandhāraṇacalanānaṃ paccayabhūtena ākāravisesena pavattamānaṃ vāyodhātuṃ sandhāyāha vāyo viññattiṃ janetīti adhippāyasahabhāvī hi vikāro viññatti yathāvuttaadhikabhāveneva ca vāyogahaṇaṃ  na vāyodhātuyā eva janakabhāvato aññathā viññattiyā  upādāyarūpabhāvo durupapādo siyā purato abhinīhāro puratobhāgena kāyassa pavattanaṃ yo abhikkamoti vuccati
eseva nayoti atidesena saṅkhepato vatvā tamatthaṃ vivarituṃ tatrāpi hītiādi vuttaṃ koṭito paṭṭhāyāti heṭṭhimakoṭito  paṭṭhāya pādatalato paṭṭhāya ussitabhāvoti ubbiddhabhāvo
evaṃ pajānatoti evaṃ cittakiriyavāyodhātuvipphāreneva gamanādi hotīti pajānato tassa evaṃ pajānanāya nicchayagamanatthaṃ evaṃ hotīti vicāraṇā vuccati loke yathābhūtaṃ ajānantehi micchābhinivesavasena lokavohāravasena vā atthi panāti attano evaṃ vīmaṃsanavasena pucchāvacanaṃ natthīti nicchayavasena sattassa paṭikkhepavacanaṃ yathā panātiādi tasseva atthassa upamāya vibhāvanaṃ taṃ suviññeyyameva
nāvā mālutavegenāti yathā acetanā nāvā vātavegena desantaraṃ yāti yathā ca acetano tejanaṃ kaṇḍo jiyāvegena desantaraṃ yāti tathā acetano kāyo vātāhato yathāvuttavāyunā nīto desantaraṃ yātīti evaṃ upamāsaṃsandanaṃ veditabbaṃ sace pana koci vadeyya yathā nāvātejanānaṃ pellakassa purisassa vasena desantaragamanaṃ evaṃ kāyassāpīti hotu evaṃ icchito vāyamattho yathā hi nāvātejanānaṃ saṃhatalakkhaṇasseva purisassa vasena gamanaṃ na asaṃhatalakkhaṇassa evaṃ kāyassāpīti kā no hāni bhiyyopi dhammamattatāva patiṭṭhaṃ labhati na purisavādo tenāha yantasuttavasenātiādi
tattha payuttanti heṭṭhā vuttanayena gamanādikiriyāvasena paccayehi payojitaṃ ṭhātīti tiṭṭhati etthāti imasmiṃ loke vinā hetupaccayeti gantukāmatācittataṃsamuṭṭhānavāyodhātuādihetupaccayehi vinā tiṭṭheti tiṭṭheyya vajeti vajeyya gaccheyya ko nāmāti sambandho paṭikkhepattho cettha kiṃsaddoti hetupaccayavirahena ṭhānagamanapaṭikkhepamukhena  sabbāyapi dhammappavattiyā paccayādhīnavuttitāvibhāvanena attasuññatā viya aniccadukkhatāpi vibhāvitāti daṭṭhabbā
paṇihitoti yathā yathā paccayehi pakārehi nihito  ṭhapito sabbasaṅgāhikavacananti sabbesampi  catunnaṃ iriyāpathānaṃ ekajjhaṃ saṅgaṇhanavacanaṃ pubbe visuṃ visuṃ iriyāpathānaṃ vuttattā idaṃ nesaṃ ekajjhaṃ gahetvā vacananti attho purimanayo vā iriyāpathappadhāno vuttoti tattha kāyo appadhāno anunipphādīti idha kāyaṃ padhānaṃ apadhānañca iriyāpathaṃ anunipphādiṃ katvā dassetuṃ dutiyanayo vuttoti evampettha dvinnaṃ nayānaṃ viseso veditabbo ṭhitoti pavatto
iriyāpathapariggaṇhanampi iriyāpathavato kāyasseva pariggaṇhanaṃ tassa avatthāvisesabhāvatoti vuttaṃ iriyāpathapariggaṇhanena kāye kāyānupassī viharatīti tenevettha rūpakkhandhavaseneva samudayādayo uddhaṭā esa nayo sesavāresupi ādināti ettha ādisaddena yathā taṇhāsamudayā kammasamudayā āhārasamudayāti nibbattilakkhaṇaṃ passantopi rūpakkhandhassa udayaṃ passatīti ime cattāro ākārā saṅgayhanti evaṃ avijjānirodhāti ādayopi pañca ākārā saṅgahitāti daṭṭhabbā sesaṃ vuttanayameva
iriyāpathapabbavaṇṇanā niṭṭhitā

catusampajaññavasenāti samantato pakārehi pakaṭṭhaṃ vā savisesaṃ jānātīti sampajāno sampajānassa bhāvo sampajaññaṃ tathāpavattaṃ ñāṇaṃ hatthavikārādibhedabhinnattā cattāri sampajaññāni samāhaṭāni catusampajaññaṃ tassa vasena abhikkantetiādīni sāmaññaphale  vaṇṇitāni na puna vaṇṇetabbāni tasmā taṃtaṃsaṃvaṇṇanāya līnatthappakāsanāpi tattha vihitanayeneva gahetabbā abhikkante paṭikkante sampajānakārī hotītiādi vacanato abhikkamādigatacatusampajaññapariggaṇhanena rūpakāyassevettha samudayadhammānupassitādi adhippetoti āha rūpakkhandhasseva samudayo ca vayo canīharitabboti rūpadhammānaṃyeva hi pavattiākāravisesā abhikkamādayoti sesaṃ vuttanayameva
catusampajaññapabbavaṇṇanā niṭṭhitā

paṭikkūlamanasikāravasenāti  jigucchanīyatāya paṭikūlameva paṭikkūlaṃ yo paṭikkūlasabhāvo paṭikkūlākāro tassa manasi karaṇavasena antarenāpi hi bhāvavācinaṃ saddaṃ bhāvattho viññāyati yathā paṭassa sukkanti yasmā visuddhimagge  vuttaṃ tasmā tattha taṃsaṃvaṇṇanāyañca  vuttanayena imameva kāyanti ādīnamattho veditabbo
vatthādīhi pasibbakākārena bandhitvā kataṃ āvāṭanaṃ putoḷi  nānākārā ekasmiṃ ṭhāne sammissāti ettāvatā nānāvaṇṇānaṃ kesādīnañca upameyyatā vibhūtakāloti paṇṇattiṃ samatikkamitvā kesādīnaṃ asubhākārassa upaṭṭhitakālo itisaddassa ākāratthataṃ dassento evanti vatvā taṃ ākāraṃ sarūpato dassento kesādipariggaṇhanenātiādimāha kesādisaññitānañhi asucibhāvānaṃ paramaduggandhajegucchapaṭikkūlākārassa samudayato anupassanā idha kāyānupassanāti sesaṃ vuttanayameva
paṭikkūlamanasikārapabbavaṇṇanā niṭṭhitā

dhātumanasikāravasenāti pathavīdhātuādikā catasso dhātuyo ārabbha pavattabhāvanāmanasikāravasena catudhātuvavatthānavasenāti attho dhātumanasikāro dhātukammaṭṭhānaṃ catudhātuvavatthānanti hi atthato ekaṃ goghātakoti jīvikatthāya gunnaṃ ghātako antevāsikoti kammakaraṇavasena tassa samīpavāsī taṃ nissāya jīvanako  vinivijjhitvāti ekasmiṃ ṭhāne aññamaññaṃ vinivijjhitvā mahāpathānaṃ vemajjhaṭṭhānasaṅkhāteti catunnaṃ mahāpathānaṃ tāya  eva vinivijjhanaṭṭhānatāya vemajjhasaṅkhāte yasmā te cattāro mahāpathā catūhi disāhi āgantvā tattha samohitā viya honti tasmā taṃ ṭhānaṃ catumahāpathaṃ tasmiṃ catumahāpathe ṭhitasaddo ṭhito vātiādīsu  ṭhānasaṅkhātairiyāpathasamaṅgitāya ṭhāsaddassa vā gatinivattiatthatāya aññattha ṭhapetvā gamanaṃ sesairiyāpathasamaṅgitāya  bodhako idha pana yathā tathā rūpakāyassa pavattiākārabodhako adhippetoti āha catunnaṃ iriyāpathānaṃ yena kenaci ākārena ṭhitattā yathā ṭhitanti tattha ākārenāti ṭhānādinā rūpakāyassa pavattiākārena ṭhānādayo hi iriyāpathasaṅkhātāya kiriyāya patho pavattimaggoti iriyāpathoti vuccantīti vutto vāyamattho yathāṭhitanti yathāpavattaṃ yathāvuttaṃ ṭhānamevettha paṇidhānanti adhippetanti āha yathā ṭhitattā ca yathāpaṇihitanti ṭhitanti vā kāyassa ṭhānasaṅkhātairiyāpathasamāyogaparidīpanaṃ paṇihitanti tadaññairiyāpathasamāyogaparidīpanaṃ ṭhitanti vā kāyasaṅkhātānaṃ rūpadhammānaṃ tasmiṃ tasmiṃ khaṇe sakiccavasena avaṭṭhānaparidīpanaṃ paṇihitanti paccayavasena tehi tehi paccayehi pakārato nihitaṃ paṇihitanti evampettha attho veditabbo paccavekkhatīti pati pati avekkhati ñāṇacakkhunā vinibbhujjitvā visuṃ visuṃ passati
idāni vuttamevatthaṃ bhāvatthavibhāvanavasena dassetuṃ yathā goghātakassātiādi vuttaṃ tattha posentassāti maṃsūpacayaparibrūhanāya kuṇḍakabhattakappāsaṭṭhiādīhi saṃvaḍḍhentassa vadhitaṃ matanti hiṃsitaṃ hutvā mataṃ matanti ca matamattaṃ tenevāha tāvadevāti gāvīti saññā na antaradhāyatīti yāni aṅgapaccaṅgāni  yathāsanniviṭṭhāni upādāya gāvīsamaññā matamattāyapi gāviyā tesaṃ taṃsannivesassa avinaṭṭhattā vilīyanti bhijjanti vibhujjantīti bīlā bhāgā vakārassa bakāraṃ ikārassa ca īkāraṃ katvā bīlasoti bīlaṃ bīlaṃ katvā vibhajitvāti aṭṭhisaṅghātato maṃsaṃ vivecetvā tato vā vivecitaṃ maṃsaṃ bhāgaso katvā tenevāha maṃsasaññā pavattatīti pabbajitassāpi apariggahitakammaṭṭhānassa ghanavinibbhoganti santatisamūhakiccaghanānaṃ vinibbhujjanaṃ vivecanaṃ dhātusopaccavekkhatoti ghanavinibbhogakaraṇena dhātuṃ dhātuṃ pathavīādidhātuṃ visuṃ visuṃ katvā paccavekkhantassa sattasaññāti attānudiṭṭhivasena pavattā sattasaññāti vadanti vohāravasena pavattasattasaññāyapi tadā antaradhānaṃ yuttameva yāthāvato ghanavinibbhogassa sampādanato evañhi sati yathāvuttaopammatthena upameyyattho aññadatthu saṃsandati sameti tenevāha dhātuvaseneva cittaṃ santiṭṭhatīti dakkhoti cheko taṃtaṃsamaññāya kusalo yathājāte sūnasmiṃ naṅguṭṭhakhuravisāṇādivante aṭṭhimaṃsādiavayavasamudāye avibhatte gāvīsamaññā na vibhatte vibhatte pana aṭṭhimaṃsādiavayavasamaññāti jānanato catumahāpatho viya catuiriyāpathoti gāviyā ṭhitacatumahāpatho viya kāyassa pavattimaggabhūto catubbidho iriyāpatho yasmā visuddhimagge  vitthāritā tasmā tattha taṃsaṃvaṇṇanāyañca  vuttanayena veditabbo sesaṃ vuttanayameva
dhātumanasikārapabbavaṇṇanā niṭṭhitā

 sivathikāya  apaviddhauddhumātakādipaṭisaṃyuttānaṃ odhiso pavattānaṃ kathānaṃ tadabhidheyyānañca uddhumātakādiasubhabhāgānaṃ sivathikapabbānīti saṅgītikārehi gahitasamaññā  tenāha sivathikapabbehi vibhajitunti maritvā ekāhātikkantaṃ ekāhamataṃ uddhaṃ jīvitapariyādānāti jīvitakkhayato upari maraṇato paraṃ samuggatenāti samuṭṭhitena uddhumātattāti uddhaṃ uddhaṃ dhumātattā sūnattā setarattehi viparibhinnaṃ vimissitaṃ nīlaṃ vinīlaṃ purimavaṇṇavipariṇāmabhūtaṃ vā nīlaṃ vinīlaṃ vinīlameva vinīlakanti kakārena padavaḍḍhanaṃ anatthantarato yathā pītakaṃ lohitakanti  paṭikkūlattāti jigucchanīyattā kucchitaṃ vinīlanti vinīlakanti kucchanattho vā ayaṃ kakāroti dassetuṃ vuttaṃ yathā pāpako kittisaddo abbhuggacchatīti  paribhinnaṭṭhānehi kākakaṅkādīhi vissandamānapubbanti vissavantapubbaṃ tahaṃ tahaṃ paggharantapubbanti attho tathābhāvanti vissandamānapubbabhāvaṃ
sobhikkhūti yo passeyya sarīraṃ sivathikāya chaḍḍitanti vutto so bhikkhu upasaṃharati sadisataṃ ayampi khotiādi upasaṃharaṇākāradassanaṃ āyūti rūpajīvitindriyaṃ arūpajīvitindriyaṃ panettha viññāṇagatikameva usmāti kammajatejo evaṃ pūtikasabhāvoyevāti evaṃ ativiya duggandhajegucchapaṭikkūlapūbhikasabhāvo eva na āyuādīnaṃ avigame viya mattasoti adhippāyo ediso bhavissatīti evaṃbhāvīti āha evaṃ uddhumātādibhedo bhavissatīti
luñcitvā luñcitvāti uppāṭetvā uppāṭetvā sāvasesamaṃsalohitayuttanti sabbaso akhāditattā tahaṃ tahaṃ sesena appāvasesena maṃsalohitena yuttaṃ aññena hatthaṭṭhikanti avisesena hatthaṭṭhikānaṃ vippakiṇṇatā jotitāti anavasesato tesaṃ vippakiṇṇataṃ dassento catusaṭṭhibhedampītiādimāha 
terovassikānīti tirovassaṃ gatāni tāni pana saṃvaccharaṃ vītivattāni hontīti āha atikkantasaṃvaccharānīti purāṇatāya ghanabhāvavigamena vicuṇṇatā idha pūtibhāvoti so yathā hoti taṃ dassento abbhokāsetiādimāha terovassikānevāti saṃvaccharamattātikkantāni  eva khajjamānatādivasena dutiyasivathikapabbādīnaṃ vavatthāpitattā vuttaṃ khajjamānatādīnaṃ vasena yojanā kātabbāti
navasivathikapabbavaṇṇanā niṭṭhitā
imāneva dveti avadhāraṇena appanākammaṭṭhānaṃ tattha niyameti aññapabbesu tadabhāvato yato hi evakāro tato aññattha niyameti tena pabbadvayassa vipassanākammaṭṭhānatāpi appaṭisiddhā daṭṭhabbā aniccatādidassanato saṅkhāresu ādīnavavibhāvanāni sivathikapabbānīti āha sivathikānaṃ ādīnavānupassanāvasena vuttattāti iriyāpathapabbādīnaṃ appanāvahatā pākaṭā evāti sesāni dvādasapīti vuttaṃ yaṃ panettha atthato avibhattaṃ taṃ suviññeyyameva
kāyānupassanāvaṇṇanā niṭṭhitā

sukhaṃvedananti ettha sukhayatīti sukhā sampayuttadhamme kāyañca laddhassāde karotīti attho suṭṭhu vā khādati khanati vā kāyikaṃ cetasikañcābādhanti sukhā  sukaraṃ okāsadānaṃ etissāti sukhāti apare vedayati ārammaṇarasaṃ anubhavatīti vedanā vedayamānoti anubhavamāno kāmantiādīsu yaṃ vattabbaṃ taṃ iriyāpathapabbe vuttanayameva sampajānassa vediyanaṃ sampajānavediyanaṃ
vatthuārammaṇāti rūpādiārammaṇā rūpādiārammaṇañhettha vedanāya pavattiṭṭhānatāya vatthūti adhippetaṃ  assāti bhaveyya dhammavinimuttassa kattu abhāvato dhammasseva kattubhāvaṃ dassento vedanāva vedayatīti āha vohāramattaṃ hotīti etena sukhaṃ vedanaṃ vedayamāno sukhaṃ vedanaṃ vedayāmīti idaṃ vohāramattanti dasseti
nitthunantoti balavato vedanāvegassa nirodhane ādīnavaṃ disvā tassa avasaradānavasena nitthunanto  vegasandhāraṇe hi atimahantaṃ dukkhaṃ uppajjatīti aññampi vikāraṃ uppādeyya tena thero aparāparaṃ parivattati vīriyasamathaṃ yojetvāti adhivāsanavīriyassa adhimattattā tassa hāpanavasena samādhinā samarasatāpādanena vīriyasamathaṃ yojetvā saha paṭisambhidāhīti lokuttarapaṭisambhidāhi saha ariyamaggakkhaṇe hi paṭisambhidānaṃ asammohavasena adhigamo atthapaṭisambhidāya pana ārammaṇakaraṇavasenapi lokiyānampi vā sati uppattikāle tattha samatthataṃ sandhāyāha saha paṭisambhidāhīti samasīsīti vārasamasīsī hutvā paccavekkhaṇavārassa anantaravāre parinibbāyīti attho
yathā ca sukhaṃ evaṃ dukkhanti yathā sukhaṃ ko vedayatītiādinā sampajānavediyanaṃ sandhāya vuttaṃ evaṃ dukkhampi tattha dukkhayatīti dukkhā sampayuttadhamme kāyañca pīḷeti vibādhatīti attho duṭṭhuṃ vā khādati khanati kāyikaṃ cetasikañca sātanti dukkhā dukkaraṃ okāsadānaṃ etissāti dukkhāti apare arūpakammaṭṭhānanti arūpapariggahaṃ arūpadhammamukhena vipassanābhinivesananti attho na pākaṭaṃ hoti phassassa cittassa ca avibhūtākārattā tenāha andhakāraṃ viya khāyatīti na pākaṭaṃhotīti ca  idaṃ tādise puggale sandhāya vuttaṃ tesaṃ ādito vedanāva vibhūtatarā hutvā upaṭṭhāti evañhi yaṃ vuttaṃ sakkapañhavaṇṇanā dīsu phasso pākaṭo hoti viññāṇaṃ pākaṭaṃ hotīti  taṃ avirodhitaṃ hoti vedanāvasena kathiyamānaṃ kammaṭṭhānaṃ pākaṭaṃ hotīti yojanā vedanānaṃ uppattipākaṭatāyāti ca idaṃ sukhadukkhavedanānaṃ vasena vuttaṃ tāsañhi pavatti oḷārikā na itarāya tadubhayaggahaṇamukhena vā gahetabbattā itarāyapi pavatti viññūnaṃ pākaṭā evāti vedanānanti avisesaggahaṇaṃ daṭṭhabbaṃ sakkapañhe vuttanayeneva veditabbo tasmā tattha vattabbo atthaviseso tattha līnatthappakāsaniyaṃ vuttanayeneva gahetabbo
pubbe vatthuṃ ārammaṇaṃ katvā vedanāva vedayatīti vedanāya ārammaṇādhīnavuttitāya ca anattatāya ca pajānanaṃ vuttaṃ idāni tassā aniccatādipajānanaṃ dassento ayaṃ aparopi pajānanapariyāyoti āha yathā ekasmiṃ khaṇe cittadvayassa asambhavo ekajjhaṃ anekantapaccayābhāvato evaṃ vedanādvayassa visiṭṭhārammaṇavuttito cāti āha sukhavedanākkhaṇe dukkhāya vedanāya abhāvatoti nidassanamattañcetaṃ tadā upekkhāvedanāyapi abhāvato tena sukhavedanākkhaṇe bhūtapubbānaṃ itaravedanānaṃ hutvāabhāvapajānanena sukhavedanāyapi hutvā abhāvo ñāto eva hotīti tassā pākaṭabhāvameva dassento imissā casukhāya vedanāya ito paṭhamaṃabhāvatoti  āha eteneva ca tāsampi vedanānaṃ pākaṭabhāvo dassitoti daṭṭhabbaṃ tenāha vedanā nāma aniccā adhuvā vipariṇāmadhammāti aniccaggahaṇena hi vedanānaṃ viddhaṃsanabhāvo dassito viddhaste aniccatāya suviññeyyattā adhuvaggahaṇena pākaṭabhāvo tassa asadābhāvitādibhāvanato vipariṇāmaggahaṇena dukkhabhāvo tassa aññathattadīpanato tena sukhāpi vedanā dukkhā pageva itarāti tissannampi vedanānaṃ dukkhatā dassitā hoti iti yadaniccaṃ dukkhaṃ taṃ ekantato anattāti tīsupi vedanāsu lakkhaṇattayapajānanā jotitāti daṭṭhabbaṃ tenāha itiha tattha sampajāno hotīti
idāni  tamatthaṃ suttena  sādhetuṃ vuttampi cetantiādimāha tattha neva tasmiṃ samaye dukkhaṃ vedanaṃ vedetīti tasmiṃ sukhavedanāsamaṅgisamaye neva dukkhaṃ vedanaṃ vedeti niruddhattā anuppannattā ca yathākkamaṃ atītānāgatānaṃ paccuppannāya pana asambhavo vutto eva sakiccakkhaṇamattāvaṭṭhānato aniccā samecca sambhuyya paccayehi katattā saṅkhatā vatthārammaṇādipaccayaṃ paṭicca uppannattā paṭiccasamuppannā khayavayapalujjananirujjhanapakatitāya khayadhammā vayadhammā virāgadhammā nirodhadhammāti daṭṭhabbā
kilesehi āmasitabbato āmisaṃ nāma pañca kāmaguṇā ārammaṇakaraṇavasena saha āmisehīti sāmisaṃ tenāha pañcakāmaguṇāmisanissitāti
ito paranti atthi vedanāti evamādi pāḷiṃ sandhāyāha kāyānupassanāyaṃ vuttanayamevāti
vedanānupassanāvaṇṇanā niṭṭhitā

 sampayogavasena  pavattamānena saha rāgenāti sarāgaṃ tenāha lobhasahagatanti vītarāganti ettha kāmaṃ sarāgapadapaṭiyoginā vītarāgapadena bhavitabbaṃ sammasanacārassa pana adhippetattā tebhūmakasseva gahaṇanti lokiyakusalābyākatanti vatvā idaṃ panātiādinā tameva  adhippāyaṃ vivarati sesāni dve dosamūlāni dve mohamūlānīti cattāri akusalacittāni tesañhi rāgena sampayogābhāvato nattheva sarāgatā taṃnimittakatāya pana siyā taṃsahitakāle soti nattheva vītarāgatāpīti dukkhavinimuttatā evettha labbhatīti āha neva purimapadaṃ na pacchimapadaṃ bhajantīti yadi evaṃ padesikaṃ pajānanaṃ āpajjatīti nāpajjati dukantarapariyāpannattā tesaṃ ye pana paṭipakkhabhāve agayhamāne sampayogābhāvo evettha pamāṇaṃ ekaccaabyākatānaṃ viyāti icchanti tesaṃ matena sesākusalacittānampi dutiyapadasaṅgaho veditabbo  dutiyadukepi vuttanayena attho veditabbo akusalamūlesu saha moheneva vattatīti samohanti āha vicikicchāsahagatañceva uddhaccasahagatañcāti yasmā cettha saheva mohenāti samohanti purimapadāvadhāraṇampi labbhatiyeva tasmā vuttaṃ yasmā panātiādi yathā pana atimūḷhatāya pāṭipuggalikanayena savisesamohavantatāya momūhacittanti vattabbato vicikicchāuddhaccasahagatadvayaṃ visesato samohanti vuccati na tathā sesākusalacittānīti vaṭṭantiyevāti sāsaṅkaṃ vadati sampayogavasena thinamiddhena anupatitaṃ anugatanti thinamiddhānupatitaṃ pañcavidhaṃsasaṅkhārikākusalacittaṃ saṅkucitacittaṃ saṅkucitacittaṃ nāma ārammaṇe saṅkocanavasena pavattanato paccayavisesavasena thāmajātena uddhaccena sahagataṃ saṃsaṭṭhanti uddhaccasahagataṃ aññathā sabbampi akusalacittaṃ  uddhaccasahagatamevāti pasaṭacittaṃ nāma ārammaṇe savisesaṃ vikkhepavasena visaṭabhāvena pavattanato
kilesavikkhambhanasamatthatāya vipulaphalatāya ca dīghasantānatāya ca mahantabhāvaṃ gataṃ mahantehi vā uḷāracchandādīhi gataṃ paṭipannanti mahaggataṃ taṃ pana rūpārūpabhūmigataṃ tato mahantassa loke abhāvato tenāha rūpārūpāvacaranti tassa cettha paṭiyogī parittaṃ evāti āha amahaggatanti kāmāvacaranti attānaṃ uttarituṃ samatthehi saha uttarehīti sauttaraṃ tappaṭipakkhena anuttaraṃ tadubhayaṃ upādāyupādāya veditabbanti āha sauttaranti kāmāvacarantiādi paṭipakkhavikkhambhanasamatthena samādhinā sammadeva āhitaṃ samāhitaṃ  tenāha yassātiādi yassāti yassa cittassa yathāvuttena samādhinā na samāhitanti asamāhitaṃ tenāha ubhayasamādhirahitanti tadaṅgavimuttiyā vimuttaṃ kāmāvacarakusalacittaṃ vikkhambhanavimuttiyā vimuttaṃ mahaggatacittanti tadubhayaṃ sandhāyāha tadaṅgavikkhambhanavimuttīhi vimuttanti yattha tadubhayavimutti natthi taṃ ubhayavimuttirahitanti gayhamāne lokuttaracittepi siyāsaṅkāti taṃ nivattanatthaṃ samuccheda okāsova natthīti āha okāsabhāvo ca  sammasanacārassa adhippetattā veditabbo yaṃ panettha atthato avibhattaṃ taṃ heṭṭhā vuttanayattā uttānameva
cittānupassanāvaṇṇanā niṭṭhitā


 pahātabbādidhammavibhāgadassanavasena  pañcadhā dhammānupassanā niddiṭṭhāti ayamattho pāḷito eva viññāyatīti tamatthaṃ ulliṅgento pañcavidhena dhammānupassanaṃ kathetunti āha yadi evaṃ kasmā nīvaraṇādivaseneva niddiṭṭhanti vineyyajjhāsayato yesañhi  veneyyānaṃ pahātabbadhammesu paṭhamaṃ nīvaraṇāni vibhāgena vattabbāni tesaṃ vasenettha bhagavatā paṭhamaṃ nīvaraṇesu dhammānupassanā kathitā tathā hi kāyānupassanāpi samathapubbaṅgamā desitā tato pariññeyyesu khandhesu āyatanesu ca bhāvetabbesu bojjhaṅgesu pariññeyyādivibhāgesu saccesu ca uttarā desanā tasmā cettha samathabhāvanāpi yāvadeva vipassanatthā icchitā vipassanāpadhānā vipassanābahulā ca satipaṭṭhānadesanāti tassā vipassanābhinivesavibhāgena desitabhāvaṃ vibhāvento apicātiādimāha tattha khandhāyatanadukkhasaccavasena missakapariggahakathanaṃ daṭṭhabbaṃ saññāsaṅkhārakkhandhapariggahampīti pisaddena sakalapañcupādānakkhandhapariggahaṃ sampiṇḍeti itaresaṃ tadantogadhattā
kaṇhasukkadhammānaṃ yuganandhatā natthīti pajānanakāle abhāvā abhiṇhasamudācāravasenāti vuttaṃ saṃvijjamānanti attano santāne upalabbhamānaṃ yathāti yenākārena so pana kāmacchandassa uppādo hotīti vuttattā kāmacchandassa kāraṇākārova atthato kāraṇamevāti āha yena kāraṇenāti casaddo vakkhamānatthasamuccayattho
tatthāti yathā cātiādinā vuttapade subhampīti kāmacchandopi so hi attano gahaṇākārena subhanti vutto tenākārena pavattanakassa aññassa kāmacchandassa nimittattā nimittanti  ca iṭṭhaṃ iṭṭhākārena vā gayhamānaṃ rūpādi subhārammaṇaṃ ākaṅkhitassa hitasukhassa pattiyā anupāyabhūto manasikāro anupāyamanasikāro tanti ayonisomanasikāraṃ  tatthāti tasmiṃ sabhāgahetubhūte ārammaṇabhūte ca duvidhe subhanimitte āhāroti paccayo attano phalaṃ āharatīti katvā
asubhanti  asubhajjhānaṃ uttarapadalopena taṃ pana dasasu aviññāṇakaasubhesu ca kesādīsu saviññāṇakaasubhesu ca pavattaṃ daṭṭhabbaṃ kesādīsu hi saññā asubhasaññāti girimānandasutte  vuttā ettha ca catubbidhassa ayonisomanasikārassa yonisomanasikārassa ca gahaṇaṃ niravasesadassanatthaṃ katanti daṭṭhabbaṃ tesu pana asubhesu subhanti asubhanti ca manasikāro idhādhippeto tadanukūlattā pana itare pīti
ekādasasu asubhesu paṭikkūlākārassa uggaṇhanaṃ yathā vā tattha uggahanimittaṃ uppajjati tathā paṭipatti asubhanimittassa uggaho  upacārappanāvahāya asubhabhāvanāya anuyuñjanā asubhabhāvanānuyogo bhojane mattaññuno mitāhārassa thinamiddhābhibhavābhāvā otāraṃ alabhamāno kāmacchando pahīyatīti vadanti ayameva ca attho niddesepi vuccati yo pana bhojanassa paṭikkūlataṃ tabbipariṇāmassa tadādhārassa tassa ca upanissayabhūtassa ativiya jegucchataṃ kāyassa ca āhāraṭṭhitikattaṃ sammadeva jānāti so sabbaso bhojane pamāṇassa jānanena bhojanemattaññū nāma tādisassa hi kāmacchando pahīyateva
asubhakammikatissatthero dantaṭṭhidassāvī pahīnassāti vikkhambhanavasena pahīnassa ito paresupi evarūpesu ṭhānesu eseva nayo abhidhammapariyāyena  sabbopi lobho kāmacchandanīvaraṇanti āha arahattamaggenāti
paṭighampi purimuppannaṃ paṭighanimittaṃ parato uppajjanakassa paṭighassa kāraṇanti katvā
mejjati siniyhatīti mitto hitesī puggalo tasmiṃ mitte bhavā mittassa vā esāti mettā hitesitā tassā mettāya appanāpi upacāropi vaṭṭati sādhāraṇavacanabhāvato cetovimuttīti  vutte appanāva vaṭṭati appanaṃ appattāya paṭipakkhato suṭṭhu muccanassa abhāvato tanti yonisomanasikāraṃ tatthāti mettāya bahulaṃ pavattayatoti bahulīkāravato
sattesu  mettāyanassa hitūpasaṃhārassa uppādanaṃ pavattanaṃ mettānimittassa uggaho paṭhamuppanno mettāmanasikāro parato uppajjanakassa kāraṇabhāvato mettāmanasikārova mettānimittaṃ kammameva sakaṃ etesanti kammassakā sattā tabbhāvo kammassakatā kammadāyādatā dosamettāsu yāthāvato ādīnavānisaṃsānaṃ paṭisaṅkhānaṃ vīmaṃsā idha paṭisaṅkhānaṃ mettāvihārikalyāṇamittavantatā idha kalyāṇamittatā odissakaanodissakadisāpharaṇānanti  attaatipiyasahāyamajjhattaverivasena odissakatā sīmāsambhede kate anodissakatā ekādidisāpharaṇavasena disāpharaṇatā mettāya uggahaṇe veditabbā vihāraracchāgāmādivasena vā odissakadisāpharaṇaṃ vihārādiuddesarahitaṃ puratthimādidisāvasena anodissakadisāpharaṇanti evaṃ dvidhā uggahaṇaṃ sandhāya odissakaanodissakadisāpharaṇānanti vuttaṃ uggahoti ca yāva upacārā daṭṭhabbo uggahitāya āsevanā bhāvanā tattha sabbe sattā pāṇā bhūtā puggalā attabhāvapariyāpannāti etesaṃ vasena pañcavidhā ekekasmiṃ averā hontu  abyāpajjhā anīghā sukhī attānaṃ pariharantūti catudhā pavattito vīsatividhā anodissakapharaṇā mettā sabbā itthiyo purisā ariyā anariyā devā manussā vinipātikāti sattodhikaraṇavasena pavattā sattavidhā aṭṭhavīsati vidhā vā dasahi disāhi disodhikaraṇavasena pavattā dasavidhā ekekāya vā disāya sattādiitthādiaverādibhedena asītādhikacatusatappabhedā ca odhiso pharaṇā veditabbā
yena ayonisomanasikārena aratiādikāni uppajjanti so aratiādīsu ayonisomanasikāro tena nipphādetabbe hi idaṃ bhummaṃ esa nayo ito paresupi ukkaṇṭhitā pantasenāsanesu adhikusaladhammesu ca uppajjanabhāvariñcanā kāyavinamanāti karajakāyassa virūpenākārena namanā līnākāroti saṅkocāpatti
kusaladhammapaṭipattiyā paṭṭhapanasabhāvatāya tappaṭipakkhānaṃ visosanasabhāvatāya ca ārambhadhātuādito pavattavīriyanti āha paṭhamārambhavīriyanti yasmā paṭhamārambhamattassa kosajjavidhamanaṃ thāmagamanañca  natthi tasmā vuttaṃ kosajjato nikkhantatāya tato balavataranti  yasmā pana aparāparuppattiyā laddhāsevanaṃ uparūpari visesaṃ āvahantaṃ ativiya thāmagatameva hoti tasmā vuttaṃ paraṃ paraṃ ṭhānaṃ akkamanato tatopi balavataranti
atibhojane nimittaggāhoti atibhojane thinamiddhassa nimittaggāho  ettake bhutte taṃ bhojanaṃ thinamiddhassa kāraṇaṃ hoti ettake na hotīti thinamiddhassa kāraṇākāraṇagāho hotīti attho byatirekavasena cetaṃ vuttaṃ tasmā ettake bhutte taṃ bhojanaṃ thinamiddhassa kāraṇaṃ na hotīti bhojane mattaññutā ca atthato dassitāti daṭṭhabbaṃ tenāha catupañca na hotīti divā sūriyālokanti divā gahitanimittaṃ sūriyālokaṃ rattiyaṃ manasi karontassāpīti evamettha attho veditabbo dhutaṅgānaṃ vīriyanissitattā vuttaṃ dhutaṅganissitasappāyakathāyapīti
kukkuccampi katākatānusocanavasena pavattamānaṃ cetaso avūpasamāvahatāya uddhaccena samānalakkhaṇamevāti avūpasamo nāma avūpasantākāro uddhaccakukkuccamevetaṃ atthatoti vuttaṃ
bahussutassa ganthato atthato ca suttādīni vicārentassa tabbahulavihārino atthavedādipaṭilābhasabbhāvato vikkhepo na hotīti yathāvidhipaṭipattiyā yathānurūpapatikārappavattiyā ca katākatānusocanañca na hotīti bāhusaccenapi uddhaccakukkuccaṃ pahīyatīti āha yadaggena bāhusaccena uddhaccakukkuccaṃ pahīyati tadaggena paripucchakatāvinayapakataññutāhipi taṃ pahīyatīti daṭṭhabbaṃ vuddhasevitā ca vuddhasīlitaṃ āvahatīti cetovūpasamakarattā uddhaccakukkuccappahānakārī vuttā vuddhattaṃ pana anapekkhitvā kukkuccavinodakā vinayadharā kalyāṇamittā vuttāti daṭṭhabbā vikkhepo ca pabbajitānaṃ yebhuyyena kukkuccahetuko hotīti kappiyākappiyaparipucchābahulassātiādinā vinayanayeneva paripucchakatādayo niddiṭṭhā pahīne uddhaccakukkucceti  niddhāraṇe bhummaṃ kukkuccassa domanassasahagatattā anāgāmimaggena āyatiṃ anuppādo vutto
tiṭṭhati  pavattati etthāti ṭhānīyā vicikicchāya ṭhānīyā vicikicchāṭhānīyā vicikicchāya kāraṇabhūtā dhammā tiṭṭhatīti vā ṭhānīyā vicikicchā ṭhānīyā etissāti vicikicchāṭhānīyā atthato vicikicchā eva sā hi purimuppannā parato uppajjanakavicikicchāya sabhāgahetutāya asādhāraṇaṃ kāraṇaṃ
kusalākusalāti  kosallasambhūtaṭṭhena kusalā tappaṭipakkhato akusalā ye akusalā te sāvajjā asevitabbā hīnā ca ye kusalā te anavajjā sevitabbāpaṇītā ca kusalā vā hīnehi chandādīhi āraddhā hīnā paṇītehi paṇītā kaṇhāti kāḷakā cittassa apabhassarabhāvakaraṇā sukkāti odātā cittassa pabhassarabhāvakaraṇā kaṇhābhijātihetuto vā kaṇhā sukkābhijātihetuto sukkā  te eva sappaṭibhāgā kaṇhā hi ujuvipaccanīkatāya sukkasappaṭibhāgā tathā sukkāpi itarehi atha vā kaṇhasukkā ca sappaṭibhāgā ca kaṇhasukkasappaṭibhāgā sukhā hi vedanā dukkhāya vedanāya sappaṭibhāgā dukkhā ca vedanā sukhāya vedanāya sappaṭibhāgāti
kāmaṃ bāhusaccaparipucchakatāhi sabbāpi aṭṭhavatthukā vicikicchā pahīyati tathāpi ratanattayavicikicchāmūlikā sesavicikicchāti katvā āha tīṇi ratanāni ārabbhāti ratanattayaguṇāvabodhe satthari kaṅkhatītiādi  vicikicchāya asambhavoti vinaye pakataññutā sikkhāya kaṅkhatīti vuttāya vicikicchāya pahānaṃ karotīti āha vinaye ciṇṇavasībhāvassāpīti okappaniyasaddhāsaṅkhātaadhimokkhabahulassāti  saddheyyavatthuno anupavisanasaddhāsaṅkhātaadhimokkhena adhimuccanabahulassa adhimuccanañca adhimokkhuppādanamevāti daṭṭhabbaṃ saddhāya vā ninnapoṇatāadhimutti adhimokkho
samudayavayāti samudayavayadhammā subhanimittaasubhanimittādīsūti subhanimittādīsu asubhanimittādīsūti ādisaddo paccekaṃ yojetabbo tattha paṭhamena ādisaddena paṭighanimittādīnaṃ saṅgaho dutiyenamettācetovimuttiādīnaṃ sesamettha yaṃ vattabbaṃ taṃ vuttanayameva
nīvaraṇapabbavaṇṇanā niṭṭhitā

 upādānehi  ārammaṇakaraṇādivasena upādātabbā vā khandhā upādānakkhandhā
itirūpanti ettha itisaddo idaṃsaddena samānatthoti adhippāyenāha idaṃ rūpanti tayidaṃ sarūpaggahaṇabhāvato anavasesapariyādānaṃ hotīti āha ettakaṃ rūpaṃ na ito paraṃ rūpaṃ atthīti itīti vā pakāratthe nipāto tasmā iti rūpanti iminā bhūtupādādivasena yattako rūpassa pabhedo tena saddhiṃ rūpaṃ anavasesato pariyādiyitvā dasseti sabhāvatoti ruppanasabhāvato cakkhādivaṇṇādisabhāvato ca vedanādīsupīti ettha ayaṃ vedanā ettakā vedanā na ito paraṃ vedanā atthīti sabhāvato vedanaṃ pajānātītiādinā sabhāvatoti ca anubhavanasabhāvato sātādisabhāvato cāti evamādinā yojetabbaṃ sesaṃ vuttanayattā suviññeyyameva
khandhapabbavaṇṇanā niṭṭhitā

chasu ajjhattikabāhiresūti chasu ajjhattikesu chasu bāhiresūti chasūti padaṃ paccekaṃ yojetabbaṃ kasmā panetāni ubhayāni chaḷeva vuttāni chaviññāṇakāyuppattidvārārammaṇavavatthānato cakkhuviññāṇavīthiyā pariyāpannassa hi viññāṇakāyassa cakkhāyatanameva uppattidvāraṃ rūpāyatanameva ca ārammaṇaṃ tathā itarāni itaresaṃ chaṭṭhassa pana bhavaṅgamanasaṅkhāto manāyatanekadeso  uppattidvāraṃ asādhāraṇañca dhammāyatanaṃ ārammaṇaṃ cakkhatīti cakkhu rūpaṃ assādeti vibhāveti cāti attho suṇātīti sotaṃ ghāyatīti ghānaṃ jīvitanimittatāya raso jīvitaṃ taṃ jīvitaṃ avhāyatīti jivhā kucchitānaṃ sāsavadhammānaṃ āyo uppattidesoti kāyo munāti ārammaṇaṃ vijānātīti mano rūpayati vaṇṇavikāraṃ āpajjamānaṃ hadayaṅgatabhāvaṃ pakāsetīti rūpaṃ sappati attano paccayehi harīyati sotaviññeyyabhāvaṃ gamīyatīti saddo gandhayati attano vatthuṃ sūcetīti gandho rasanti taṃ sattā assādentīti raso  phusīyatīti phoṭṭhabbaṃ attano sabhāvaṃ dhārentīti dhammā sabbāni pana āyānaṃ tananādiatthena āyatanāni  ayamettha saṅkhepo vitthāro pana visuddhimaggasaṃvaṇṇanāyaṃ  vuttanayeneva veditabbo
cakkhuñcapajānātīti  ettha cakkhu nāma pasādacakkhu na sasambhāracakkhu nāpi dibbacakkhuādikanti āha cakkhupasādanti yaṃ sandhāya vuttaṃ yaṃ cakkhu catunnaṃ mahābhūtānaṃ upādāya pasādoti  casaddo vakkhamānatthasamuccayattho yāthāvasarasalakkhaṇavasenāti aviparītassa attano rasassa ceva lakkhaṇassa ca vasena rūpesu āviñchanakiccassa ceva rūpābhighātārahabhūtapasādalakkhaṇassa ca daṭṭhukāmatānidānakammasamuṭṭhānabhūtapasādalakkhaṇassa ca vasenāti attho atha vā yāthāvasarasalakkhaṇavasenāti yāthāvasarasavasena ceva lakkhaṇavasena ca yāthāvasarasoti  ca aviparītasabhāvo veditabbo so hi rasīyati aviraddhapaṭivedhavasena assādīyati ramīyatīti rasoti vuccati tasmā salakkhaṇavasenāti vuttaṃ hoti lakkhaṇavasenāti aniccādisāmaññalakkhaṇavasena
cakkhuñca paṭicca rūpe ca uppajjati cakkhuviññāṇantiādīsu  samuditāniyeva rūpāyatanāni cakkhuviññāṇuppattihetu na visuṃ visunti imassa atthassa jotanatthaṃ rūpe cāti puthuvacanaggahaṇaṃ tāya eva ca desanāgatiyā kāmaṃ idhāpi rūpe ca pajānātīti vuttaṃ rūpabhāvasāmaññena pana sabbaṃ ekajjhaṃ gahetvā bahiddhā catusamuṭṭhānikarūpañcāti ekavacanavasena attho sarasalakkhaṇa vasenāti cakkhuviññāṇassa visayabhāvakiccassa vasena ceva cakkhupaṭihananalakkhaṇassa vasena cāti yojetabbaṃ
ubhayaṃ paṭiccāti cakkhuṃ upanissayapaccayavasena paccayabhūtaṃ rūpe ārammaṇādhipatiārammaṇūpanissayavasena paccayabhūte ca paṭicca kāmaṃ ayaṃ suttantasaṃvaṇṇanā nippariyāyakathā nāma abhidhammasannissitā evāti abhidhammanayeneva saṃyojanāni dassento kāmarāga avijjāsaṃyojananti  āha tattha kāmesu rāgo kāmo ca so rāgo cāti vā kāmarāgo so eva bandhanaṭṭhena saṃyojanaṃ ayañhi yassa saṃvijjati taṃ puggalaṃ vaṭṭasmiṃ saṃyojeti bandhati iti dukkhena sattaṃ bhavādike vā bhavantarādīhi kammunā vā vipākaṃ saṃyojeti bandhatīti saṃyojanaṃ  evaṃ paṭighasaṃyojaṃādīnampi yathārahamattho vattabbo sarasalakkhaṇavasenāti ettha pana sattassa vaṭṭato anissajjanasaṅkhātassa attano kiccassa ceva yathāvuttabandhanasaṅkhātassa lakkhaṇassa ca vasenāti yojetabbaṃ
bhavassādadiṭṭhissādanivattanatthaṃ kāmassādaggahaṇaṃ assādayatoti abhiramantassa abhinandatoti  sappītikataṇhāvasena nandantassa padadvayenāpi balavato kāmarāgassa paccayabhūtā kāmarāguppatti vuttā esa nayo sesesupi aniṭṭhārammaṇeti ettha āpāthagateti vibhattivipariṇāmanavasena āpāthagatanti padaṃ ānetvā sambandhitabbaṃ etaṃ ārammaṇanti etaṃ evaṃsukhumaṃ evaṃdubbibhāgaṃ ārammaṇaṃ niccaṃ dhuvanti idaṃ nidassanamattaṃ ucchijjissati vinassissatīti gaṇhatoti evamādīnampi saṅgaho icchitabbo paṭhamāya sakkāyadiṭṭhiyā anurodhavasena satto nu khoti itarāya anurodhavasena sattassa nu khoti vicikicchato attattaniyādigāhānugatā hi vicikicchā diṭṭhiyā asati abhāvato bhavaṃ patthentassāti īdise sampattibhave yasmā amhākaṃ idaṃ iṭṭhaṃ rūpārammaṇaṃ sulabhaṃ jātaṃ tasmā āyatimpi ediso ito vā uttaritaro sampattibhavo bhaveyyāti bhavaṃ nikāmentassa evarūpanti evarūpaṃ rūpaṃ taṃsadise hi tabbohāravasenevaṃ vuttaṃ bhavati hi taṃsadisesu tabbohāro yathā sā eva tittirī tāni eva osadhānīti usūyatoti usūyaṃ issaṃ uppādayato aññassa maccharāyatoti aññena asādhāraṇabhāvakaraṇena macchariyaṃ karoto sabbeheva yathāvuttehi navahi saṃyojanehi
tañca kāraṇanti subhanimittapaṭighanimittādivibhāgaṃ iṭṭhāniṭṭhādirūpārammaṇañceva tajjāyonisomanasikārañcāti  tassa tassa saṃyojanassa kāraṇaṃ avikkhambhitāsamūhatabhūmiladdhuppannaṃ taṃ sandhāya appahīnaṭṭhena uppannassāti vuttaṃ vattamānuppannatā samudācāraggahaṇeneva gahitā yena kāraṇenāti yena vipassanāsamathabhāvanāsaṅkhātena kāraṇena  tañhi tassa tadaṅgavasena ceva vikkhambhanavasena ca pahānakāraṇaṃ issāmacchariyānaṃ apāyagamanīyatāya paṭhamamaggavajjhatā vuttā yadi evaṃ tiṇṇaṃ saṃyojanānaṃ parikkhayā sotāpanno hotīti  suttapadaṃ kathanti taṃ suttantapariyāyena vuttaṃ yathānulomasāsanā hi suttantadesanā ayaṃ pana abhidhammanayena saṃvaṇṇanāti nāyaṃ dosoti oḷārikassāti thūlassa yato abhiṇhasamuppattipariyuṭṭhānatibbatāva hoti aṇusahagatassāti vuttappakārābhāvena aṇubhāvaṃ sukhumabhāvaṃ gatassa uddhaccasaṃyojanassapettha anuppādo vuttoyevāti daṭṭhabbo yathāvuttasaṃyojanehi avinābhāvato ekatthatāya sotādīnaṃ sabhāvasarasalakkhaṇavasena pajānanā tappaccayānaṃ saṃyojanānaṃ uppādādipajānanā ca vuttanayeneva veditabbāti dassento eseva nayoti atidisati
attano vā dhammesūti attano ajjhattikāyatanadhammesu attano ubhayadhammesu vā imasmiṃ pakkhe ajjhattikāyatanapariggaṇhanenāti ajjhattikāyatanapariggaṇhanamukhenāti attho evañca  anavasesato saparasantānesu āyatanānaṃ pariggaho siddho hoti parassavā dhammesūti etthāpi eseva nayo rūpāyatanassāti aḍḍhekādasappabhedassa rūpasabhāvassa āyatanassa rūpakkhandhe vuttanayena nīharitabboti ānetvā sambandhitabbaṃ sesakkhandhesūti vedanāsaññāsaṅkhārakkhandhesu vuttanayenāti iminā atidesena rūpakkhandhe āhārasamudayāti viññāṇakkhandhe nāmarūpasamudayāti sesakhandhesu phassasamudayāti imaṃ visesaṃ vibhāveti itaraṃ pana sabbattha samānanti khandhapabbe viya āyatanapabbepi lokuttaranivattanaṃ pāḷiyaṃ gahitaṃ natthīti vuttaṃ lokuttaradhammā na gahetabbāti sesaṃ vuttanayameva
āyatanapabbavaṇṇanā niṭṭhitā

bujjhanakasattassāti kilesaniddāya paṭibujjhanakasattassa ariyasaccānaṃ vā paṭivijjhanakasattassa aṅgesūti kāraṇesu avayavesu vā  udayavayañāṇuppattito paṭṭhāya sambodhipaṭipadāyaṃ ṭhito nāma hotīti āha āraddhavipassakato paṭṭhāya yogāvacaroti sambodhīti suttantadesanā nāma pariyāyakathā ayañca satipaṭṭhānadesanā lokiyamaggavasena pavattāti vuttaṃ yogāvacaroti sambodhīti aññathā ariyasāvakoti vadeyya
satisambojjhaṅgaṭṭhānīyāti padassa attho vicikicchāṭṭhānīyāti ettha vuttanayena veditabbo tanti yonisomanasikāraṃ tatthāti satiyaṃ nipphādetabbe cetaṃ bhummaṃ
sati ca sampajaññañca satisampajaññaṃ atha vā satippadhānaṃ abhikkantādisātthakabhāvapariggaṇhanañāṇaṃ satisampajaññaṃ  taṃ sabbattha satokārībhāvāvahattā satisambojjhaṅgassa uppādāya hoti yathā paccanīkadhammappahānaṃ anurūpadhammasevanā ca anuppannānaṃ kusalānaṃ dhammānaṃ uppādāya hoti evaṃ satirahitapuggalavivajjanā satokārīpuggalasevanā tattha ca yuttappayuttatā satisambojjhaṅgassa uppādāya hotīti imamatthaṃ dasseti satisampajaññantiādinā tissadattatthero nāma yo bodhimaṇḍe  suvaṇṇasalākaṃ gahetvā  aṭṭhārasasu bhāsāsu katarabhāsāya dhammaṃ kathemīti parisaṃ pavāresi abhayattheroti dattābhayattheramāha
dhammānaṃ dhammesu vā vicayo dhammavicayo so eva sambojjhaṅgo tassa dhammavicayasambojjhaṅgassa kusalākusalā dhammātiādīsu yaṃ vattabbaṃ taṃ heṭṭhā vuttanayameva tattha yonisomanasikārabahulīkāroti kusalādīnaṃ taṃtaṃsabhāvasarasalakkhaṇaādikassa yāthāvato avabujjhanavasena uppanno ñāṇasampayuttacittuppādo so hi aviparītamanasikāratāya yonisomanasikāroti vutto tadābhogatāya āvajjanāpi taggatikā eva tassa abhiṇhaṃ pavattanaṃ bahulīkāro bhiyyobhāvāyāti punappunaṃ bhāvāya vepullāyāti vipulabhāvāya pāripūriyāti paribrūhanāya
paripucchakatāti pariyogāhetvā pucchakabhāvo ācariye payirupāsitvā pañcapi nikāye saha aṭṭhakathāya pariyogāhetvā yaṃ yaṃ tattha gaṇṭhiṭṭhānabhūtaṃ taṃ taṃ idaṃ bhante kathaṃ imassa ko atthoti khandhāyatanādiatthaṃ  pucchantassa dhammavicayasambojjhaṅgo uppajjati tenāha khandhadhātu bahulatāti vatthūnaṃ visadabhāvakaraṇanti ettha cittacetasikānaṃ pavattiṭṭhānabhāvato sarīraṃ tappaṭibaddhāni cīvarāni ca vatthūnīti adhippetāni tāni yathā cittassa sukhāvahāni honti tathā karaṇaṃ tesaṃ visadabhāvakaraṇaṃ tena vuttaṃ ajjhattikabāhirānantiādi ussannadosanti vātādiussannadosaṃ sedamalamakkhitanti sedena ceva jallikāsaṅkhātena sarīramalena ca makkhitaṃ casaddena aññampi sarīrassa cittassa ca pīḷāvahaṃ  saṅgaṇhāti senāsanaṃ vāti vāsaddena pattādīnaṃ saṅgaho daṭṭhabbo avisade sati visayabhūte vā kathaṃ bhāvanamanuyuttassa tāni visayo antarantarā pavattanakacittuppādavasenevaṃ vuttaṃ te hi cittuppādā cittekaggatāya aparisuddhabhāvāya saṃvattanti cittacetasikesu nissayādipaccayabhūtesu ñāṇampīti pisaddo sampiṇḍanattho tena na kevalaṃ taṃ vatthuyeva atha kho tasmiṃ aparisuddhe ñāṇampi aparisuddhaṃ hotīti nissayāparisuddhiyā taṃnissitāparisuddhi viya visayassa aparisuddhatāya visayino aparisuddhiṃ dasseti
samabhāvakaraṇanti kiccato anūnādhikabhāvakaraṇaṃ saddheyyavatthusmiṃ paccayavasena adhimokkhakiccassa paṭutarabhāvena paññāya avisadatāya vīriyādīnañca sithilatādinā saddhindriyaṃ balavaṃ hoti tenāha itarāni mandānīti tatoti tasmā saddhindriyassa balavabhāvato  itaresañca mandattā kosajjapakkhe patituṃ adatvā sampayuttadhammānaṃ paggaṇhanaṃ anubalappadānaṃ paggaho paggahova kiccaṃ paggahakiccaṃ kātuṃ na sakkotīti ānetvā sambandhitabbaṃ ārammaṇaṃ upagantvā ṭhānaṃ anissajjanaṃ vā upaṭṭhānaṃ vikkhepapaṭikkhepo yena vā sampayuttā avikkhittā honti so avikkhepo rūpagataṃ viya cakkhunā yena yāthāvato visayasabhāvaṃ passati taṃ dassanakiccaṃ kātuṃ na sakkoti balavatā saddhindriyena abhibhūtattā sahajātadhammesu hi indaṭṭhaṃ kārentānaṃ sahapavattamānānaṃ dhammānaṃ ekarasatāvaseneva atthasiddhi na aññathā tasmāti vuttamevatthaṃ kāraṇabhāvena paccāmasati tanti saddhindriyaṃ  dhammasabhāvapaccavekkhaṇenāti yassa saddheyyassa vatthuno uḷāratādiguṇe adhimuccanassa sātisayappavattiyā saddhindriyaṃ  balavaṃ jātaṃ tassa paccayapaccayuppannatādivibhāgato yāthāvato vīmaṃsanena evañhi evaṃdhammatānayena sabhāvasarasato pariggayhamāne savipphāro adhimokkho na hoti ayaṃ imesaṃ dhammānaṃ sabhāvoti parijānanavasena paññābyāpārassa sātisayattā dhuriyadhammesu hi yathā saddhāya balavabhāve paññāya mandabhāvo hoti evaṃ paññāya balavabhāve saddhāya mandabhāvo hotīti tena vuttaṃ taṃ dhammasabhāvapaccavekkhaṇena vā yathā vā manasikaroto balavaṃ jātaṃ tathā amanasikārena hāpetabbanti tathā amanasikārenāti yenākārena bhāvanaṃ anuyuñjantassa saddhindriyaṃ balavaṃ jātaṃ tenākārena bhāvanāya ananuyuñjanatoti vuttaṃ hoti idha duvidhena saddhindriyassa balavabhāvo attano vā paccayavisesena kiccuttariyato vīriyādīnaṃ vā mandakiccatāya tattha paṭhamavikappe hāpanavidhi dassito dutiyakappe pana yathā manasi karoto vīriyādīnaṃ mandakiccatāya saddhindriyaṃ balavaṃ jātaṃ tathā amanasikārena vīriyādīnaṃ paṭukiccabhāvāvahena manasikārena saddhindriyaṃ tehi samarasaṃ karontena hāpetabbaṃ iminā nayena sesindriyesupi hāpanavidhi veditabbo
vakkalittheravatthūti so hi āyasmā saddhādhimuttatāya katādhikāro satthu rūpakāyadassanappasuto eva hutvā viharanto satthārā kiṃ te vakkali iminā pūtikāyena diṭṭhena yo kho vakkali dhammaṃ passati so maṃ passatītiādinā  ovaditvā kammaṭṭhāne niyojitopi taṃ ananuyuñjanto  paṇāmito attānaṃ vinipātetuṃ papātaṭṭhānaṃ abhiruhi atha naṃ satthā yathānisinnova obhāsaṃ vissajjanena attānaṃ dassetvā 
pāmojjabahulo  bhikkhu pasanno buddhasāsane
adhigacche padaṃ santaṃ saṅkhārūpasamaṃ sukhanti  
gāthaṃ vatvā ehi vakkalīti āha so tena amateneva abhisitto haṭṭhatuṭṭho hutvā vipassanaṃ paṭṭhapesi saddhāya balavabhāvato vipassanāvīthiṃ na otarati taṃ ñatvā bhagavā tassa indriyasamattapaṭipādanāya kammaṭṭhānaṃ sodhetvā adāsi so satthārā dinnanaye  ṭhatvā vipassanaṃ ussukkāpetvā maggappaṭipāṭiyā arahattaṃ pāpuṇi tenetaṃ vuttaṃ vakkalittheravatthu cettha nidassananti etthāti saddhindriyassa adhimattabhāve sesindriyānaṃ sakiccākaraṇe
itarakiccabhedanti upaṭṭhānādikiccavisesaṃ passaddhādīti ādisaddena samādhiupekkhāsambojjhaṅgānaṃ saṅgaho daṭṭhabbo hāpetabbanti yathā saddhindriyassa balavabhāvo dhammasabhāvapaccavekkhaṇena hāyati evaṃ vīriyindriyassa adhimattatā passaddhiādibhāvanāya hāyati samādhipakkhiyattā tassā tathā hi samādhindriyassa adhimattataṃ kosajjapātato rakkhantī vīriyādibhāvanā viya vīriyindriyassa adhimattataṃ uddhaccapātato rakkhantī ekaṃsato hāpeti tena vuttaṃ passaddhaādibhāvanāya hāpetabbanti soṇattherassa vatthūti sukumārasoṇattherassa vatthu  so hi āyasmā satthu santike kammaṭṭhānaṃ gahetvā sītavane viharanto mama sarīraṃ sukhumālaṃ na ca sakkā sukheneva sukhaṃ adhigantuṃ kilametvāpi samaṇadhammo kātabboti taṃ ṭhānacaṅkamameva adhiṭṭhāya padhānaṃ anuyuñjanto pādatalesu phoṭesu uṭṭhitesupi vedanaṃ ajjhupekkhitvā daḷhaṃ vīriyaṃ karonto accāraddhavīriyatāya visesaṃ nibbattetuṃ nāsakkhi satthā tattha gantvā vīṇūpamovādena  ovaditvā vīriyasamatāyojanavīthiṃ dassento kammaṭṭhānaṃ sodhetvā gijjhakūṭaṃ gato theropi satthārā dinnanayena vīriyasamataṃ yojetvā bhāvento vipassanaṃ ussukkāpetvā arahatte patiṭṭhāsi tena vuttaṃ soṇattherassa vatthu dassetabbanti sesesupīti satisamādhipaññindriyesupi
samatanti saddhāpaññānaṃ aññamaññaṃ anūnānadhikabhāvaṃ tathā samādhivīriyānaṃ yathā hi saddhāpaññānaṃ visuṃ visuṃ dhuriyadhammabhūtānaṃ kiccato aññamaññaṃ nātivattanaṃ visesato icchitabbaṃ yato nesaṃ samadhuratāya appanā sampajjati evaṃ samādhivīriyānaṃ kosajjuddhaccapakkhikānaṃ samarasatāya sati aññamaññūpatthambhanato sampayuttadhammānaṃ antadvayapātābhāvena sammadeva appanā ijjhati balavasaddhotiādi byatirekamukhena vuttasseva  atthassa samatthanaṃ tassattho yo balavatiyā saddhāya samannāgato avisadañāṇo so mudhappasanno hoti na aveccappasanno tathā hi avatthusmiṃ pasīdati seyyathāpi titthiyasāvakā kerāṭikapakkhanti  sāṭheyyapakkhaṃ bhajati saddhāhīnāya paññāya atidhāvanto deyyavatthupariccāgena vinā cittuppādamattenapi dānamayaṃ puññaṃ hotītiādīni parikappeti hetupatirūpakehi vañcito evaṃbhūto ca sukkhatakkaviluttacitto paṇḍitānaṃ vacanaṃ nādiyati saññattiṃ na gacchati tenāha bhesajjasamuṭṭhito viya rogo atekiccho hotīti yathā cettha saddhāpaññānaṃ aññamaññaṃ visamabhāvo na atthāvaho anatthāvahova evaṃ samādhivīriyānaṃ aññamaññaṃ visamabhāvo na atthāvaho anatthāvahova tathā na avikkhepāvaho vikkhepāvahovāti kosajjaṃ abhibhavati tena appanaṃ na pāpuṇātīti adhippāyo uddhaccaṃ abhibhavatīti etthāpi eseva nayo tadubhayanti saddhāpaññādvayaṃ samādhivīriyadvayañca samaṃ kātabbanti samarasaṃ kātabbaṃ 
samādhikammikassāti samathakammaṭṭhānikassa evanti evaṃ sante saddhāya thokaṃ balavabhāve satīti attho saddahantoti pathavī pathavīti manasikaraṇamattena kathaṃ jhānuppattīti acintetvā addhā sammāsambuddhena vuttavidhi ijjhissatīti saddahanto saddhaṃ janento okappentoti ārammaṇaṃ anupavisitvā viya adhimuccanavasena avakappento pakkhandanto ekaggatā balavatī vaṭṭati samādhippadhānattā jhānassa ubhinnanti samādhipaññānaṃ samādhikammikassa samādhino adhimattatāya paññāya adhimattatāpi icchitabbāti āha samatāyapīti samabhāvenāpīti attho appanāti lokiyappanā tathā hi hotiyevāti sāsaṅkaṃ vadati lokuttarappanā pana tesaṃ samabhāveneva icchitā yathāha samathavipassanaṃ yuganandhaṃ bhāvetīti 
yadi visesato saddhāpaññānaṃ samādhivīriyānañca samatāva icchitā kathaṃ satīti āha sati pana sabbattha balavatī vaṭṭatīti sabbatthāti līnuddhaccapakkhikesu pañcasu indriyesu uddhaccapakkhikekadese gaṇhanto saddhāvīriyapaññānanti āha aññathā pīti ca gahetabbā siyā tathā hi kosajjapakkhikena samādhinā icceva vuttaṃ na passaddhisamādhiupekkhāhīti sāti sati sabbesu rājakammesu niyutto sabbakammiko tenāti tena sabbattha icchitabbaṭṭhena kāraṇena āha aṭṭhakathāyaṃ sabbattha niyuttā sabbatthikā sabbattha līne uddhate ca citte icchitabbattā sabbe  vā līne uddhate ca citte bhāvetabbā bojjhaṅgā  atthikā etāyāti sabbatthikā cittanti kusalaṃ cittaṃ tassa hi sati paṭisaraṇaṃ  parāyaṇaṃ appattassa pattiyā anadhigatassa adhigamāya tenāha ārakkhapaccupaṭṭhānātiādi
khandhādibhede anogāḷhapaññānanti pariyattibāhusaccavasenapi khandhāyatanādīsu appatiṭṭhitabuddhīnaṃ bahussutasevanā hi sutamayañāṇāvahā taruṇavipassanāsamaṅgīpi bhāvanāmayañāṇe ṭhitattā ekaṃsato paññavā eva nāma hotīti āha samapaññāsa lakkhaṇapariggāhikāya udayabbayapaññāya samannāgatapuggalasevanāti ñeyyadhammassa gambhīrabhāvavasena tapparicchedakañāṇassa gambhīrabhāvaggahaṇanti āha gambhīresu khandhādīsu pavattāya gambhīrapaññāyāti tañhi ñeyyaṃ tādisāya paññāya caritabbato gambhīrañāṇacariyaṃ tassā vā paññāya tattha pabhedato pavatti gambhīrañāṇacariyā tassā paccavekkhaṇāti āha gambhīrapaññāya pabhedapaccavekkhaṇāti yathā sativepullappatto nāma arahā eva evaṃ paññāvepullappattotipi so evāti āha arahattamaggena bhāvanāpāripūrī hotīti vīriyādīsupi eseva nayo
tattaṃ ayokhilaṃ hatthe gamentītiādinā  vuttapañcavidhabandhanakammakāraṇā niraye nibbattasattassa yebhuyyena sabbapaṭhamaṃ karontīti devadūtasuttādīsu tassa ādito vuttattā ca āha pañcavidhabandhanakammakāraṇato paṭṭhāyāti sakaṭavahanādikāleti ādisaddena tadaññamanussehi tiracchānehi ca vibādhiyamānakālaṃ saṅgaṇhāti ekaṃ buddhantaranti idaṃ aparāparaṃ petesu eva uppajjanakasattavasena vuttaṃ ekaccānaṃ vā petānaṃ ekaccatiracchānānaṃ  viya tathā dīghāyukatāpi siyāti tathā vuttaṃ tathā hi kālo nāgarājā catunnaṃ buddhānaṃ sammukhībhāvaṃ labhitvā ṭhito metteyyassapi bhagavato sammukhībhāvaṃ labhissatīti vadanti yaṃ tassa kappāyukatā vuttā
ānisaṃsadassāvinoti vīriyāyatto eva sabbo lokuttaro lokiyo ca visesādhigamoti evaṃ vīriye ānisaṃsadassanasīlassa gamanavīthinti sapubbabhāgaṃ nibbānagāminiṃ paṭipadaṃ saha vipassanāya ariyamaggapaṭipāṭi  sattavisuddhiparamparā vā sā hi bhikkhuno vaṭṭaniyyānāya gantabbā paṭipadāti katvā gamanavīthi nāma kāyadaḷhībahuloti yathā tathā kāyassa daḷhīkammappasuto piṇḍanti raṭṭhapiṇḍaṃ paccayadāyakānaṃ attani kārassa attano  sammāpaṭipattiyā mahapphalabhāvassa karaṇena piṇḍassa bhikkhāya paṭipūjanā piṇḍāpacāyanaṃ
nīharantoti pattathavikato nīharanto taṃ saddaṃ sutvāti taṃ upāsikāya vacanaṃ attano vasanapaṇṇasāladvāre ṭhitova pañcābhiññatāya dibbasotena sutvā manussasampatti dibbasampatti nibbānasampattīti imā tisso sampattiyo dātuṃ sakkhissasīti tayi katena dānamayena veyyāvaccamayena ca puññakammena khettavisesabhāvūpagamanena aparāparaṃ devamanussasampattiyo ante nibbānasampattiñca dātuṃ sakkhissasīti thero attānaṃ pucchati sitaṃ karonto vāti akiccheneva mayā vaṭṭadukkhaṃ samatikkantanti paccavekkhaṇāvasāne sañjātapāmojjavasena sitaṃ karonto eva
vippaṭipannanti jātidhammakuladhammādilaṅghanena asammāpaṭipannaṃ evaṃ yathā asammāpaṭipanno putto tāya eva asammāpaṭipattiyā kulasantānato bāhiro hutvā pitu santikā dāyajjassa na bhāgī evaṃ kusītopi tena kusītabhāvena asammāpaṭipanno  satthu santikā laddhabbaariyadhanadāyajjassa na bhāgī āraddhavīriyova labhati sammāpaṭipajjanato uppajjati vīriyasambojjhaṅgoti yojanā evaṃ sabbattha
mahāti sīlādīhi guṇehi mahanto vipulo anaññasādhāraṇo taṃ panassa guṇamahattaṃ dasasahassilokadhātukampanena loke pākaṭanti dassento satthuno hītiādimāha
yasmā satthusāsane pabbajitassa pabbajjūpagamena sakyaputtassabhāvo sampajāyati tasmā buddhaputtabhāvaṃ dassento asambhinnāyātiādimāha
alasānaṃ bhāvanāya nāmamattampi ajānantānaṃ kāyadaḷhībahulānaṃ yāvadatthaṃ bhuñjitvā seyyasukhādianuyuñjanakānaṃ tiracchānakathikānaṃ puggalānaṃ dūrato vajjanā kusītapuggalaparivajjanā divasaṃ caṅkamena nisajjāyātiādinā   bhāvanāraddhavasena āraddhavīriyānaṃ daḷhaparakkamānaṃ kālena kālaṃ upasaṅkamanā āraddhavīriyapuggalasevanā tenāha kucchiṃ pūretvātiādi visuddhimagge  pana jātimahattapaccavekkhaṇā sabrahmacārīmahattapaccavekkhaṇāti idaṃ dvayaṃ na gahitaṃ thinamiddhavinodanatā sammappadhānapaccavekkhaṇatāti  idaṃ dvayaṃ gahitaṃ tattha ānisaṃsadassāvitāya eva sammappadhānapaccavekkhaṇā gahitā hoti lokiyalokuttaravisesādhigamassa vīriyāyattatādassanabhāvato thinamiddhavinodanaṃ tadadhimuttatāya eva gahitaṃ hoti vīriyuppādane yuttappayuttassa thinamiddhavinodanaṃ atthasiddhameva tattha thinamiddhavinodanakusītapuggalaparivajjanaāraddhavīriyapuggalasevana tadadhimuttatāpaṭipakkhavidhamanapaccayūpasaṃhāravasena apāyabhayapaccavekkhaṇādayo samuttejanavasena vīriyasambojjhaṅgassa uppādakā daṭṭhabbā
purimuppannā  pīti parato uppajjanakapītiyā visesakāraṇasabhāgahetubhāvato pītiyeva pītisambojjhaṅgaṭṭhānīyā dhammāti vuttā tassā pana bahuso pavattiyā puthuttaṃ upādāya bahuvacananiddeso yathā sā uppajjati evaṃ paṭipatti tassā uppādakamanasikāro
buddhānussatītiādīsu vattabbaṃ visuddhimagge  vuttanayeneva veditabbaṃ
buddhānussatiyā upacārasamādhiniṭṭhattā vuttaṃ yāva upacārāti sakalasarīraṃ pharamānoti pītisamuṭṭhānehi paṇītarūpehi sakalasarīraṃ pharamāno dhammaguṇe anussarantassāpi yāva upacārā sakalasarīraṃ pharamāno pītisambojjhaṅgo uppajjatīti yojanā evaṃ sesaanussatīsu pasādanīyasuttantapaccavekkhaṇāyañca yojetabbaṃ tassāpi vimuttāyatanabhāvena taggatikattā saṅkhārānaṃ sappadesavūpasamepi nippadesavūpasame viya tathā paññāya pavattito bhāvanāmanasikāro kilesavikkhambhanasamattho hutvā upacārasamādhiṃ āvahanto tathārūpapītisomanassasamannāgato pītisambojjhaṅgassa uppādāya hotīti āha samāpattiyā paccavekkhantassāpīti tattha vikkhambhitā kilesāti pāṭho te hi na samudācarantīti itisaddo kāraṇattho yasmā na samudācaranti tasmā taṃ nesaṃ asamudācāraṃ paccavekkhantassāti yojanā  na hi kilese paccavekkhantassa bojjhaṅguppatti yuttā pasādanīyesu ṭhānesu pasādasinehābhāvena thūsasamahadayatā lūkhatā sā tattha ādaragāravākaraṇena viññāyatīti āha asakkaccakiriyāya saṃsūcitalūkhabhāveti
kāyacittadarathavūpasamalakkhaṇā passaddhi eva yathāvuttabodhiaṅgabhūto passaddhisambojjhaṅgo tassa passaddhisambojjhaṅgassa evaṃ uppādo hotīti yojanā
paṇītabhojanasevanatāti  paṇītasappāyabhojanaseva natā  utuiriyāpathasukhaggahaṇena sappāyautuiriyāpathaggahaṇaṃ daṭṭhabbaṃ tañhi tividhampi sappāyaṃ seviyamānaṃ kāyassa kallatāpādanavasena cittassa kallataṃ āvahantaṃ duvidhāyapi passaddhiyā kāraṇaṃ hoti ahetukaṃ sattesu labbhamānaṃ sukhadukkhanti ayameko anto issarādivisamahetukanti pana ayaṃ dutiyo ete ubho ante anupagamma yathāsakaṃ kammunā hotīti ayaṃ majjhimā paṭipatti majjhatto payogo yassa so majjhattapayogo tassa bhāvo majjhattapayogatā ayañhi pahāya sāraddhakāyataṃ passaddhakāyatāya kāraṇaṃ hontī passaddhidvayaṃ āvahati eteneva sāraddhakāyapuggalaparivajjanapassaddhakāyapuggalasevanānaṃ tadāvahanatā saṃvaṇṇitāti daṭṭhabbaṃ
yathāsamāhitākārasallakkhaṇavasena gayhamāno purimuppanno samatho eva samathanimittaṃ nānārammaṇe paribbhamanena vividhaṃ aggaṃ etassāti byaggo vikkhepo tathā hi so anavaṭṭhānaraso bhantatāpaccupaṭṭhāno ca vutto ekaggatābhāvato byaggapaṭipakkhoti abyaggo samādhi so eva nimittanti pubbe viya vattabbaṃ tenāha avikkhepaṭṭhena ca abyagganimittanti
vatthuvisadakiriyā indriyasamattapaṭipādanā ca paññāvahā vuttā samādhānāvahāpi tā honti samādhānāvahabhāveneva paññāvahabhāvatoti vuttaṃ vatthuvisada veditabbāti
karaṇabhāvanākosallānaṃ avinābhāvato rakkhanakosallassa ca taṃmūlakattā nimittakusalatā nāma kasiṇanimittassa uggahaṇakusalatā icceva vuttaṃ kasiṇanimittassāti ca nidassanamattaṃ daṭṭhabbaṃ asubhanimittassāpi hi yassa kassaci jhānuppattinimittassa uggahaṇakosallaṃ nimittakusalatā evāti atisithilavīriyatādīhīti ādisaddena paññāpayogamandataṃ  pamodavekallañca saṅgaṇhāti tassa paggaṇhananti tassa līnassa cittassa dhammavicayasambojjhaṅgādisamuṭṭhāpanena layāpattito samuddharaṇaṃ vuttañhetaṃ bhagavatā 
yasmiñca kho bhikkhave samaye līnaṃ cittaṃ hoti kālo tasmiṃ samaye dhammavicayasambojjhaṅgassa bhāvanāya kālo vīriyasambojjhaṅgassa bhāvanāya kālo pītisambojjhaṅgassa bhāvanāya taṃ kissa hetu līnaṃ bhikkhave cittaṃ taṃ etehi dhammehi susamuṭṭhāpayaṃ hoti seyyathāpi bhikkhave puriso parittaṃ aggiṃ ujjālitukāmo assa so tattha sukkhāni ceva tiṇāni pakkhipeyya sukkhāni gomayāni  pakkhipeyya sukkhāni kaṭṭhāni pakkhipeyya mukhavātañca dadeyya na ca paṃsukena okireyya bhabbo nu kho so puriso parittaṃ aggiṃ ujjālitunti evaṃ bhanteti 
ettha ca yathāsakaṃ āhāravasena dhammavicayasambojjhaṅgādīnaṃ bhāvanāsamuṭṭhāpanāti veditabbā sā anantaraṃ vibhāvitā eva āraddhavīriyatādīhīti ādisaddena paññāpayogabalavataṃ pamodubbilāvanañca saṅgaṇhāti tassa niggaṇhananti tassa uddhatassa cittassa samādhisambojjhaṅgādisamuṭṭhāpanena uddhatāpattito nisedhanaṃ vuttampi cetaṃ bhagavatā 
yasmiñca kho bhikkhave samaye uddhataṃ cittaṃ hoti kālo tasmiṃ samaye passaddhisambojjhaṅgassa bhāvanāya kālo samādhisambojjhaṅgassa bhāvanāya kālo upekkhāsambojjhaṅgassa bhāvanāya taṃ kissa hetu uddhataṃ bhikkhave cittaṃ taṃ etehi dhammehi suvūpasamayaṃ hoti seyyathāpi bhikkhave puriso mahantaṃ aggikkhandhaṃ nibbāpetukāmo assa so tattha allāni  ceva tiṇāni paṃsukena ca okireyya bhabbo nu kho so puriso mahantaṃ aggikkhandhaṃ nibbāpetunti evaṃ bhanteti 
etthāpi  yathāsakaṃ āhāravasena passaddhisambojjhaṅgādīnaṃ bhāvanāsamuṭṭhāpanāti veditabbā tattha passaddhisambojjhaṅgassa bhāvanā vuttā eva samādhisambojjhaṅgassa anantaraṃ vakkhati paññāpayogamandatāyāti paññābyāpārassa appabhāvena yathā hi dānaṃ alobhapadhānaṃ sīlaṃ adosapadhānaṃ evaṃ bhāvanā amohapadhānā tattha yadā paññā na balavatī hoti tadā bhāvanā pubbenāparaṃ visesāvahā na hoti anabhisaṅkhato viya āhāro purisassa yogino cittassa abhiruciṃ na janeti tena taṃ nirassādaṃ hoti tathā bhāvanāya sammadeva avīthipaṭipattiyā upasamasukhaṃ na vindati tenāpi cittaṃ nirassādaṃ hoti tena vuttaṃ paññāpayoga nirassādaṃ hotīti tassa saṃveguppādanaṃ pasāduppādanañca tikicchananti taṃ dassento aṭṭha saṃvegavatthūnītiādimāha tattha jātijarābyādhimaraṇāni yathārahaṃ sugatiyaṃ duggatiyañca hontīti tadaññameva pañcavidhabandhanādikhuppipāsādi aññamaññaṃ vibādhanādihetukaṃ apāyadukkhaṃ daṭṭhabbaṃ tayidaṃ sabbaṃ tesaṃ tesaṃ sattānaṃ paccuppannabhavanissitaṃ gahitanti atīte anāgate ca kāle vaṭṭamūlakadukkhāni visuṃ gahitāni ye pana sattā āhārūpajīvino tattha ca uṭṭhānaphalūpajīvino tesaṃ aññehi asādhāraṇaṃ  jīvikādukkhaṃ aṭṭhamaṃ saṃvegavatthu gahitanti daṭṭhabbaṃ ayaṃ vuccati samaye sampahaṃsanāti ayaṃ bhāvanācittassa sampahaṃsitabbasamaye vuttanayena saṃvegajananavasena ceva pasāduppādanavasena ca sammadeva pahaṃsanā saṃvegajananapubbakapasāduppādanena tosanāti  attho
sammāpaṭipattiṃ āgammāti līnuddhaccavirahena samathavīthipaṭipattiyā ca sammā avisamaṃ sammadeva bhāvanāpaṭipattiṃ āgamma alīnantiādīsu kosajjapakkhikānaṃ dhammānaṃ anadhimattatāya alīnaṃ uddhaccapakkhikānaṃ anadhimattatāya anuddhataṃ paññāpayogasampattiyā upasamasukhādhigamena ca anirassādaṃ tato eva ārammaṇe samappavattaṃsamathavīthipaṭipannaṃ tattha alīnatāya paggahe anuddhatatāya niggahe anirassādatāya sampahaṃsane na byāpāraṃ āpajjati alīnānuddhatatā hi ārammaṇe samappavattaṃ anirassādatāya samathavīthipaṭipannaṃ samappavattiyā vā alīnaṃ anuddhataṃ samathavīthipaṭipattiyā anirassādanti daṭṭhabbaṃ ayaṃ vuccati samaye ajjhupekkhanatāti ayaṃ ajjhupekkhitabbasamaye bhāvanācittassa paggahaniggahasampahaṃsanesu abyāvaṭatāsaṅkhātaṃ  paṭipakkhaṃ abhibhuyya pekkhanā vuccati paṭipakkhavikkhambhanato vipassanāya adhiṭṭhānabhāvūpagamanato ca upacārajjhānampi samādhāna kiccanipphattiyā puggalassa samāhitabhāvasādhanaṃ evāti tattha samadhurabhāvenāha upacāraṃ vā appanaṃ vāti
upekkhāsambojjhaṅgaṭṭhānīyā dhammāti ettha yaṃ vattabbaṃ taṃ heṭṭhā vuttanayānusārena veditabbaṃ anurodhavirodhavippahānavasena majjhattabhāvo upekkhāsambojjhaṅgassa kāraṇaṃ tasmiṃ sati sijjhanato asati ca asijjhanato so ca majjhattabhāvo visayavasena duvidhoti āha sattamajjhattatā saṅkhāramajjhattatāti tadubhaye ca virujjhanaṃ passaddhisambojjhaṅgabhāvanāya eva dūrīkatanti anurujjhanasseva pahānavidhiṃ dassetuṃ sattamajjhattatātiādi vuttaṃ tenāha sattasaṅkhārakelāyanapuggalaparivajjanatāti upekkhāya hi visesato rāgo paṭipakkho tathā cāha upekkhā rāgabahulassa  visuddhimaggoti  dvīhākārehīti kammassakatāpaccavekkhaṇaṃ attasuññatāpaccavekkhaṇanti imehi dvīhi kāraṇehi dvīhevāti avadhāraṇaṃ saṅkhyāsamānatādassanatthaṃ saṅkhyā evettha samānā na saṅkhyeyyaṃ sabbathā samānanti assāmikabhāvo anattaniyatā sati hi attani tassa kiñcanabhāvena cīvaraṃ aññaṃ vā kiñci attaniyaṃ nāma siyā so pana koci natthevāti adhippāyo anaddhaniyanti na addhānakkhamaṃ na ciraṭṭhāyi ittaraṃ aniccanti attho tāvakālikanti tasseva vevacanaṃ
mamāyatīti mamattaṃ karoti mamāti taṇhāya pariggayha tiṭṭhati
mamāyantāti  mānaṃ dabbaṃ karontā
ayaṃ satipaṭṭhānadesanā pubbabhāgamaggavasena desitāti pubbabhāgiyabojjhaṅge sandhāyāha bojjhaṅgapariggāhikā sati dukkhasaccanti sesaṃ vuttanayattā suviññeyyameva
bojjhaṅgapabbavaṇṇanā niṭṭhitā
paṭhamabhāṇavāravaṇṇanā niṭṭhitā

yathāsabhāvatoti  aviparītasabhāvato bādhanakkhaṇato yo yo vā sabhāvo yathāsabhāvo tato ruppanādi kakkhaḷādisabhāvatoti attho janikaṃ samuṭṭhāpikanti pavattalakkhaṇassa dukkhassa janikaṃ nimittalakkhaṇassa samuṭṭhāpikaṃ purimataṇhanti yathāpariggahitassa dukkhassa nibbattito puretaraṃ siddhaṃ taṇhaṃ siddhe hi kāraṇe tassa phaluppatti ayaṃ dukkhasamudayoti pajānātīti yojanā ayaṃ dukkhanirodhoti etthāpi eseva nayo ubhinnaṃ appavattinti dukkhaṃ samudayo cāti dvinnaṃ appavattinimittaṃ tadubhayaṃ na pavatti etāyāti appavatti asaṅkhatā dhātu dukkhaṃ dukkhasaccaṃ  parijānāti pariññābhisamayavasena paricchindatīti dukkhaparijānano ariyamaggo taṃ dukkhaparijānanaṃ sesapadadvayepi iminā nayena attho veditabbo

evaṃ vuttāti evaṃ uddesavasena vuttā sabbasattānaṃ pariyādānavacanaṃ byāpanicchāvasena āmeḍitaniddesabhāvato sattanikāyeti sattānaṃ nikāye sattaghaṭe sattasamūheti attho devamanussādibhedāsu hi gatīsu bhummadevādikhattiyādihatthiādikhuppipāsikāditaṃtaṃjātivisiṭṭho sattasamūho sattanikāyo nippariyāyato khandhānaṃ paṭhamābhinibbatti jātīti katvā jananaṃ jātīti vatvā svāyaṃ uppādavikāro aparinipphanno  yesu khandhesu icchitabbo te teneva saddhiṃ dassetuṃ savikārānantiādi vuttaṃ savikārānanti uppādasaṅkhātena vikārena savikārānaṃ jātiādīni hi tīṇi lakkhaṇāni dhammānaṃ vikāravisesāti upasaggamaṇḍitavevacananti iminā kevalaṃ upasaggena padavaḍḍhanaṃ katanti dasseti anupaviṭṭhākārenāti aṇḍakosaṃ vatthikosañca ogāhanākārena nibbattisaṅkhātenāti āyatanānaṃ pāripūrisaṃsiddhisaṅkhātena
atha vā jananaṃ jātīti aparipuṇṇāyatanaṃ jātimāha sañjātīti sampuṇṇāyatanaṃ sampuṇṇā hi jāti sañjāti okkamanaṭṭhena okkantīti aṇḍajajalābujavasena  jāti te hi aṇḍakosaṃ vatthikosañca okkamantā pavisantā viya paṭisandhiṃ gaṇhanti abhinibbattanaṭṭhena abhinibbattīti saṃsedajaopapātikavasena te hi pākaṭā eva hutvā nibbattanti abhibyattā nibbatti abhinibbatti jananaṃ jātītiādi āyatanavasena yonivasena ca dvīhi dvīhi padehi sabbasatte pariyādiyitvā jātiṃ dassetuṃ vuttaṃ tesaṃ tesaṃ sattānaṃ abhinibbattīti sattavasena vuttattā sammutikathā pātubhāvoti ettha itisaddo ādiattho pakārattho vā tena āyatanānaṃ  paṭilābhoti imassa padassa saṅgaho daṭṭhabbo ayampi hi paramatthakathāti ekavokārabhavādīsūti ekacatupañcavokārabhavesu tasmiṃ khandhānaṃ pātubhāve sati āyatanānaṃ paṭilābhoti ekacatuvokārabhavesu dvinnaṃ dvinnaṃ āyatanānaṃ vasena sesesu rūpadhātuyaṃ paṭisandhikkhaṇe uppajjamānānaṃ pañcannaṃ kāmadhātuyaṃ vikalāvikalindriyānaṃ vasena sattannaṃ navannaṃ dasannaṃ punadasannaṃ ekādasannañca āyatanānaṃ vasena saṅgaho daṭṭhabbo pātubhavantāneva na kutoci āgatāni paṭiladdhāni nāma honti sattasantānassa tassa saṃvijjamānattā āyatanānaṃ paṭilābhoti vā āyatanānaṃ attalābho veditabbo
sabhāvaniddesoti sarūpaniddeso sarūpañhetaṃ jiṇṇatāya yadidaṃ jarāti vayohānīti vā jīraṇameva jīraṇatā jīrantassa vā ākāro tāsaddena vuttoti āha ākārabhāvaniddesoti khaṇḍitadantā khaṇḍitā nāma uttarapadalopena yassa vikārassa vasena satto khaṇḍitoti vuccati taṃ khaṇḍiccaṃ tathā palitāni assa santīti palitoti vuccati taṃ pāliccaṃ valittacatāya vā vali taco assāti valittaco
phalūpacārenāti phalavohārena
 cavanameva cavanatā cavantassa vā ākāro tāsaddena vutto khandhā bhijjantīti ekabhavapariyāpannassa khandhasantānassa pariyosānabhūtā khandhā bhijjanti teneva bhedena nirodhanaṃ adassanaṃ gacchanti tasmā bhedo antaradhānaṃ maraṇaṃ maccumaraṇanti maccusaṅkhātaṃ ekabhavapariyāpannajīvitindriyupacchedabhūtaṃ maraṇaṃ tenāha na khaṇikamaraṇanti maccu  maraṇanti samāsaṃ akatvā yo maccūti vuccati bhedo yañca maraṇaṃ pāṇacāgo idaṃ vuccati maraṇanti visuṃ sambandho na na yujjati kālakiriyāti maraṇakālo anatikkamanīyattā visesena kāloti vuttoti tassa kiriyā atthato  cutikhandhānaṃ bhedappattiyeva kālassa vā antakassa kiriyāti yā loke vuccati sā cuti maraṇanti attho ayaṃ sabbāpi sammutikathāva yaṃ tesaṃ tesaṃ sattānantiādinā sattavasena vuttattā ayaṃ paramatthakathā paramatthato labbhamānānaṃ ruppanādisabhāvānaṃ dhammānaṃ vinassanajotanābhāvato
attāti bhavati ettha cittanti attabhāvo khandhasamūho tassa nikkhepo nikkhipanaṃ pātanaṃ vināsoti attho aṭṭhakathāyaṃpana maraṇaṃ pattassātiādinā nikkhepahetutāya patanaṃ nikkhepoti phalūpacārena vuttanti dasseti khandhānaṃ bhedoti pabandhavasena pavattamānassa dhammasamūhassa vināsajotanāti ekadesato paramatthakathā jīvitindriyassa upacchedoti panettha na koci vohāraleso pīti āha jīvitindriyassa upacchedo pana sabbākārato paramatthato maraṇanti evaṃ santepi yassa khandhabhedassa pavattattā tisso mato phusso matoti vohāro hoti so bhedo khandhappabandhassa anupacchinnatāya sammutimaraṇanti vattabbataṃ arahatīti āha etadeva sammutimaraṇantipi vuccatīti tenāha jīvitindriyupacchedameva hītiādi sabbaso pabandhasamucchedo hi samucchedamaraṇanti
byasanenāti anatthena dhammapaṭisambhidātiādīsu  viya dhammasaddo hetupariyāyoti āha dukkhakāraṇenāti socananti lakkhitabbatāya socanalakkhaṇo socitassa socanakassa puggalassa cittassa vā bhāvo socitabhāvo abbhantareti attabhāvassa anto attano lūkhasabhāvatāya sosento thāmagamanena samantato sosanavasena parisosento
ādissa ādissa devanti paridevanti etenāti ādevoti ādevanasaddaṃ katvā assumocanādivikāraṃ āpajjantānaṃ tabbikārāpattiyā  so saddo kāraṇabhāvena  vutto taṃtaṃ vaṇṇanti taṃ taṃ guṇaṃ tassevāti ādevaparidevasseva bhāvaniddesāti ādevitattaṃ paridevitattanti bhāvaniddesā
 nissayabhūto kāyo etassa atthīti kāyikaṃ  tenāha kāyapasādavatthukanti dukkaraṃ khamanaṃ etassāti dukkhamanaṃ so eva attho sabhāvoti dukkhamanaṭṭho tena sātavidhuratāya asātaṃ
 cetasi bhavanti cetasikaṃ taṃ pana yasmā cittena samaṃ pakārehi yuttaṃ tasmā āha cittasampayuttanti
 sabbavisayapaṭipattinivāraṇavasena samantato sīdanaṃ saṃsīdanaṃ uṭṭhātumpi asakkuṇeyyatākaraṇavasena atibalavaṃ virūpaṃ vā sīdanaṃ visīdanaṃ cittakilamathoti visīdanākārena cittassa parikhedo upāyāso sayaṃ na dukkho dosattā saṅkhārakkhandhapariyāpannadhammantarattā vā ye pana domanassameva upāyāsoti vadeyyuṃ te upāyāso tīhi khandhehi ekenāyatanena ekāya dhātuyā sampayutto ekena khandhena ekenāyatanena ekāya dhātuyā kehici sampayuttoti  imāya pāḷiyā paṭikkhipitabbā upasaddo bhusatthoti āha balavataraṃ āyāso upāyāsoti dhammamattatādīpano bhāvaniddeso dhammato aññassa kattuabhāvajotano asati ca kattari tena kattabbassa pariggahetabbassa ca abhāvo evāti āha attattaniyābhāvadīpakābhāvaniddesāti
jātidhammānanti ettha dhammasaddo pakatipariyāyoti āha jātisabhāvānanti jāyanapakatikānanti vuttaṃ hoti maggabhāvanāya maggabhāvanicchāhetukatā icchitabbāti tādisaṃ icchaṃ nivattento vinā maggabhāvananti āha aparo nayo na kho panetanti yametaṃ aho vata mayaṃ na jātidhammā assāma na ca vata no jāti āgaccheyyāti evaṃ pahīnasamudayesu  ariyesu vijjamānaṃ ajātidhammattaṃ parinibbutesu ca vijjamānaṃ jātiyā anāgamanaṃ icchitaṃ taṃ icchantassāpi maggabhāvanāya vinā appattabbato  anicchantassāpi bhāvanāya pattabbato na icchāya pattabbaṃ nāma hotīti evamettha attho daṭṭhabbo vakkhamānatthasampiṇḍanattho pisaddoti āha upari sesāni upādāya pikāroti yanti hetuatthe karaṇe paccattavacananti āha yenapi dhammenāti hetuattho hi ayaṃ dhammasaddo  alabbhaneyyabhāvo ettha hetu veditabbo tanti vā icchitassa vatthuno alabbhanaṃ evamettha yampīti yenapīti vibhattivipallāsena attho vutto yadā pana yaṃsaddo icchanti etaṃ apekkhati tadā alābhavisiṭṭhā icchā vuttā hoti yadā pana na labhatīti etaṃ apekkhati tadā icchāvisiṭṭho alābho vutto hoti so pana atthato añño dhammo natthi tathāpi alabbhaneyyavatthugatā icchāva vuttā hoti sabbatthāti jarādhammānantiādinā āgatesu sabbavāresu

punabbhavakaraṇaṃ punobbhavo uttarapadalopaṃ katvā manosaddassa viya purimapadassa okārantatā daṭṭhabbā atha vā sīlanaṭṭhena ikasaddena gamitatthattā kiriyāvācakassa saddassa adassanaṃ daṭṭhabbaṃ yathā asūpabhakkhanasīlo asūpikoti sammohavinodaniyaṃ pana punabbhavaṃ deti punabbhavāya saṃvattati punappunaṃ bhave nibbattetīti ponobbhavikāti  attho vutto so taddhitā iti bahuvacananiddesato vicittattā vā taddhitavuttiyā abhidhānalakkhaṇattā  vā taddhitānaṃ tesupi atthesu ponobbhavikasaddasiddhi sambhaveyyāti katvā vutto tattha kammunā sahajātā punabbhavaṃ deti asahajātā kammasahāyabhūtā punabbhavāya saṃvattati duvidhāpi punappunaṃ bhave nibbattetīti daṭṭhabbā nandanaṭṭhena rañjanaṭṭhena ca nandīrāgo yo ca nandīrāgo yā ca taṇhāyanaṭṭhena taṇhā ubhayametaṃ ekatthaṃ byañjanameva nānanti taṇhā nandīrāgena saddhiṃ atthato ekattameva gatāti vuttā tabbhāvattho hettha sahasaddo sanidassanā dhammātiādīsu  viya tasmā nandīrāgasahagatāti nandīrāgabhāvaṃ gatā sabbāsupi avatthāsu nandīrāgabhāvassa apaccakkhāya vattanatoti attho rāgasambandhena uppannassāti vuttaṃ rūpārūpabhavarāgassa visuṃ vuccamānattā kāmabhave eva bhavapatthanuppatti vuttāti veditabbā
tasmiṃ  tasmiṃ piyarūpe paṭhamuppattivasena uppajjatīti vuttaṃ punappunaṃ pavattivasena nivisatīti pariyuṭṭhānānusayavasena vā uppattinivesā yojetabbā sampattiyanti manussasobhagge devatte ca attano cakkhunti savatthukaṃ cakkhuṃ vadati sapasādaṃ vā maṃsapiṇḍaṃ vippasannaṃ pañcapasādanti parisuddhasuppasannanīlapītalohitakaṇhaodātavaṇṇavantaṃ rajatapanāḷikaṃ viya chiddaṃ abbhantare odātattā pāmaṅgasuttaṃ viya ālambakaṇṇabaddhaṃ tuṅgā uccā dīghā nāsikā tuṅganāsā evaṃ laddhavohāraṃ attano ghānaṃ laddhavohārāti vā pāṭho tasmiṃ  sati tuṅgā nāsā yesaṃ te tuṅganāsā evaṃ laddhavohārā sattā attano ghānanti yojanā  kātabbā jivhaṃ maññanti vaṇṇasaṇṭhānato kiccato ca kāyaṃ maññanti ārohapariṇāhasampattiyā manaṃ maññanti atītādiatthacintanasamatthaṃ attanā paṭiladdhāni ajjhattañca sarīragandhādīni bahiddhā ca vilepanagandhādīni uppajjamānā uppajjatīti yadā uppajjamānā hoti tadā ettha uppajjatīti sāmaññena gahitā uppādakiriyā lakkhaṇabhāvena vuttā visayavisiṭṭhā ca lakkhitabbabhāvena na hi sāmaññavisesehi nānattavohāro na hotīti uppajjamānāti vā anicchito uppādo hetubhāvena vutto uppajjatīti nicchito phalabhāvena yadi uppajjamānā hoti ettha uppajjatīti

 sabbāni nibbānavevacanānevāti vatvā tamatthaṃ pākaṭataraṃ kātuṃ nibbānañhītiādi āraddhaṃ tattha āgammāti nimittaṃ katvā nibbānahetuko hi taṇhāya asesavirāganirodho khayagamanavasena virajjati appavattigamanavasena nirujjhati anapekkhatāya cajanavasena hānivasena vā cajīyati puna yathā nappavattati tathā dūra khipanavasena paṭinissajjīyati bandhanabhūtāya mocanavasena muccati asaṃkilesavasena na allīyati kasmā panetaṃ nibbānaṃ ekameva samānaṃ nānānāmehi vuccatīti paṭipakkhanānatāyāti dassento ekameva hītiādimāha saṅkhatadhammavidhurasabhāvattā nibbānassa nāmānipi guṇanemittikattā saṅkhatadhammavidhurāneva hontīti vuttaṃ sabbasaṅkhatānaṃ nāmapaṭipakkhavasenāti asesaṃ virajjati taṇhā etthāti asesavirāgoti esa nayo sesesupi ayaṃ pana viseso  natthi etassa uppādo na  vā etasmiṃ adhigate puggalassa uppādoti anuppādo asaṅkhatadhammo appavattantiādīsupi iminā nayena attho veditabbo āyūhanaṃ samudayo tappaṭipakkhavasena anāyūhanaṃ
taṇhā appahīne sati yattha uppajjati pahāne pana sati tattha  tatthevassā abhāvo sudassitoti āha tattheva abhāvaṃ dassetunti apaññattinti apaññāpanaṃ titta alābu atthīti vohārābhāvaṃ vā tittaalābuvalliyā appavattiṃ icchanto puriso viya ariyamaggo tassa tassā appavattininnacittassa mūlacchedanaṃ viya maggassa nibbānārammaṇassa taṇhāya pahānaṃ tadappavatti viya taṇhāya appavattibhūtaṃ nibbānaṃ daṭṭhabbaṃ
dutiyaupamāyaṃ  dakkhiṇadvāraṃ viya nibbānaṃ coraghātakā viya maggo dakkhiṇadvāre ghātitāpi corā pacchā aṭaviyaṃ corā ghātitāti vuccanti evaṃ nibbānaṃ āgamma niruddhāpi taṇhā cakkhādīsu niruddhāti vuccati tattha kiccakaraṇābhāvatoti daṭṭhabbaṃ purimā vā upamā maggena niruddhāya piyarūpasātarūpesu niruddhāti vattabbatādassanatthaṃ vuttā pacchimā nibbānaṃ āgamma niruddhāya piyarūpasātarūpesu niruddhāti vattabbatādassanatthaṃ vuttāti ayaṃ etāsaṃ viseso

aññamaggapaṭikkhepanatthanti titthiyehi parikappitassa maggassa dukkhanirodhagāminipaṭipadābhāvapaṭikkhepanatthaṃ aññassa vā maggabhāvapaṭikkhepo aññamaggapaṭikkhepo tadatthaṃ ayanti pana attano tesu ca bhikkhūsu ekaccānaṃ paccakkhabhāvato āsannapaccakkhavacanaṃ ārakattāti niruttinayena ariyasaddasiddhimāha ariyabhāvakarattāti ariyakaraṇo ariyoti uttarapadalopena puggalassa ariyabhāvakarattā ariyaṃ karotīti vā ariyo ariyaphalapaṭilābhakarattā vā ariyaṃ phalaṃ labhāpeti janetīti ariyo purimena cettha attano kiccavasena pacchimena phalavasena ariyanāmalābho vuttoti daṭṭhabbo catusaccapaṭivedhāvahaṃ kammaṭṭhānaṃ catusaccakammaṭṭhānaṃ catusaccaṃ vā uddissa pavattaṃ bhāvanākammaṃ yogino sukhavisesānaṃ ṭhānabhūtanti catusaccakammaṭṭhānaṃ purimāni dve saccānivaṭṭaṃ pavattihetubhāvato pacchimāni vivaṭṭaṃ nivattitadadhigamupāyabhāvato vaṭṭe kammaṭṭhānābhiniveso sarūpato pariggahasabbhāvato vivaṭṭe natthi avisayattā visayatte ca payojanābhāvato purimāni dve saccāni uggaṇhitvāti sambandho kammaṭṭhānapāḷiyā hi tadatthasallakkhaṇena vācuggatakaraṇaṃ uggaho tenāha vācāya punappunaṃ parivattentoti iṭṭhaṃ kantanti nirodhamaggesu ninnabhāvaṃ dasseti na abhinandanaṃ tanninnabhāvoyeva ca tattha kammakaraṇaṃ daṭṭhabbaṃ
ekapaṭivedhenevāti ekañāṇeneva paṭivijjhanena paṭivedho paṭighātābhāvena visaye nissaṅgacārasaṅkhātaṃ nibbijjhanaṃ abhisamayo avirajjhitvā visayassa adhigamasaṅkhāto avabodho idaṃ dukkhaṃ ettakaṃ dukkhaṃ na ito bhiyyoti paricchinditvā jānanameva vuttanayena paṭivedhoti pariññāpaṭivedho tena idañca yathā tasmiṃ ñāṇe pavatte pacchā dukkhassa sarūpādiparicchede sammoho na hoti tathā pavattiṃ gahetvā vuttaṃ na pana maggañāṇassa idaṃ dukkhantiādinā  pavattanato pahīnassa  puna appahātabbatāya pakaṭṭhaṃ hānaṃ cajanaṃ samucchindanaṃ pahānameva vuttanayena paṭivedhoti pahānapaṭivedho tena ayampi yasmiṃ kilese appahīyamāne maggabhāvanāya na bhavitabbaṃ asati ca  maggabhāvanāya yo uppajjeyya tassa kilesassa paṭighātaṃ karontassa anuppattidhammataṃ āpādentassa ñāṇassa tathāpavattiyaṃ paṭighātābhāvena nissaṅgacāraṃ upādāya evaṃ vutto sacchikiriyā paccakkhakaraṇaṃ anussavākāraparivitakkādike muñcitvā sarūpato ārammaṇakaraṇaṃ idaṃ tanti yathāsabhāvato gahaṇaṃ sā eva vuttanayena paṭivedhoti sacchikiriyāpaṭivedho tena ayaṃ panassa āvaraṇassa asamucchindanato ñāṇaṃ nirodhaṃ ālambituṃ na sakkoti tassa samucchindanato taṃ sarūpato vibhāventameva pavattatīti evaṃ vutto bhāvanā uppādanā vaḍḍhanā ca tattha paṭhamamagge uppādanaṭṭhena dutiyādīsu vaḍḍhanaṭṭhena ubhayatthāpi vā ubhayathāpi veditabbaṃ paṭhamamaggepi hi yathārahaṃ vuṭṭhānagāminiyaṃ pavattaṃ parijānanādiṃ vaḍḍhento pavattoti vaḍḍhanaṭṭhena bhāvanā sakkā viññātuṃ dutiyādīsupi appahīnakilesappahānato puggalantarabhāvasādhanato ca uppādanaṭṭhena bhāvanā sakkā viññātuṃ sā eva vuttanayena paṭivedhoti bhāvanāpaṭivedho tena ayampi  hi yathā ñāṇe pavatte pacchā maggadhammānaṃ sarūpaparicchede sammoho na hoti tathā pavattimeva gahetvā vutto
tiṭṭhantu tāva yathādhigatā maggadhammā yathāpavattesu phaladhammesupi ayaṃ yathādhigatasaccadhammesu viya vigatasammohova hoti tenevāha diṭṭhadhammo pattadhammo viditadhammo pariyogāḷhadhammoti  yato sacassa dhammatāsañcoditā yathādhigatasaccadhammālambaniyo maggavīthito parato maggaphalapahīnāvasiṭṭhakilesanibbānānaṃ  paccavekkhaṇā pavattanti dukkhasaccammopi sakkāyadiṭṭhiādayo ayañca atthavaṇṇanā pariññābhisamayenātiādīsupi vibhāvetabbā ekābhisamayena abhisametīti etthāha vitaṇḍavādī ariyamaggañāṇaṃ catūsu saccesu nānābhisamayavasena kiccakaranti so abhidhamme  odhisokathāya saññāpetabbo idāni tameva ekābhisamayaṃ vitthāravasena vibhāvetuṃ evamassātiādi vuttaṃ pubbabhāge paṭivedho hotīti kasmā vuttaṃ nanu paṭivedho pubbabhāgiyo na hotīti saccametaṃ nippariyāyato idha pana uggahādivasena pavatto avabodho pariyāyato tathā vutto paṭivedhanimittattā vā uggahādivasena pavattaṃ dukkhādīsu pubbabhāge ñāṇaṃ paṭivedhoti vuttaṃ na paṭivijjhanasabhāvaṃ kiccatoti pubbabhāgehi dukkhādiñāṇehi kātabbakiccassa idha nipphattito imasseva vā ñāṇassa dukkhādippakāsanakiccato pariññāditoti attho ārammaṇapaṭivedhoti sacchikiriyāpaṭivedhamāha sāti paccavekkhaṇā idhāti  imasmiṃ ṭhāne uggahādīsu vuccamānesu na vuttā anavasarattā adhigame hi sati tassā siyā avasaro
taṃyeva hi anavasaraṃ dassetuṃ imassa cātiādi vuttaṃ pubbe pariggahatoti kammaṭṭhānapariggahato pubbe uggahādivasena saccānaṃ pariggaṇhanañhi pariggaho tathā tāni pariggaṇhanato manasikāradaḷhatāya pubbabhāgiyā dukkhapariññādayo honti yevāti āha pariggahato paṭṭhāya hotīti aparabhāgeti maggakkhaṇe duddasattāti attano pavattikkhaṇavasena  pākaṭānipi pakatiñāṇena sabhāvarasato daṭṭhuṃ asakkuṇeyyattā gambhīreneva ca bhāvanāñāṇena tathāpi matthakappattena ariyamaggañāṇeneva yāthāvato passitabbattā gambhīrāni tenāha lakkhaṇapaṭivedhato pana ubhayampi gambhīranti itarāni asaṃkiliṭṭhaasaṃkilesikatāya accantasukhappattāya anuppattibhavatāya anuppannapubbatāya ca pavattivasena apākaṭattā ca paramagambhīrattā tathā paramagambhīrañāṇeneva passitabbatāya pakatiñāṇena daṭṭhuṃ na sakkuṇeyyānīti duddasāni tenāha itaresaṃ panātiādi payogoti kiriyā vāyāmo vā tassa mahantatarassa icchitabbataṃ dukkarataratañca upamāhi dasseti bhavaggaggahaṇatthantiādinā paṭivedhakkhaṇeti ariyassa maggassa catusaccasampaṭivedhakkhaṇe ekameva taṃ ñāṇanti dukkhādīsu pariññādikiccasādhanavasena ekameva taṃ maggañāṇaṃ hoti
imesu tīsu ṭhānesūti imesu viramitabbatāvasena jotitesu tīsu kāmabyāpādavihiṃsāvitakkavatthūsu visuṃ visuṃ uppannassa tividhaakusalasaṅkappassa padapacchedatoti ettha gatamaggo padanti vuccati yena ca upāyena kāraṇena kāmavitakko uppajjati so tassa gatamaggoti tassa pacchedo ghāto padapacchedo tato padapacchedato anuppattidhammatāpādanaṃ anuppattisādhanaṃ tassa vasena maggakiccasādhanena maggaṅgaṃ pūrayamāno ekova tividhakiccasādhano kusalasaṅkappo uppajjati tividhākusalasaṅkappasamucchedanameva hettha tividhakiccasādhanaṃ daṭṭhabbaṃ iminā nayena imesu catūsu ṭhānesūtiādīsupi attho veditabbo
musāvādāveramaṇiādayoti ettha yasmā sikkhāpadavibhaṅge  viraticetanā sabbe sampayuttadhammā ca sikkhāpadānīti āgatānīti tattha padhānānaṃ viraticetanānaṃ vasena viratiyopi honti cetanāyopīti  sammohavinodaniyaṃ vuttaṃ tasmā keci ādisaddena na kevalaṃ pisuṇavācā veramaṇiādīnaṃyeva saṅgaho atha kho tādisānaṃ cetanānampi  saṅgahoti vadanti taṃ pubbabhāgavasena vuccamānattā yujjeyya musāvādādīhi viramaṇakāle vā viratiyo subhāsitādivācābhāsanādikāle ca cetanāyo yojetabbā maggakkhaṇe pana viratiyova icchitabbā cetanānaṃ amaggaṅgattā ekassa ñāṇassa dukkhādiñāṇatā viya ekāya viratiyā musāvādādiviratibhāvo viya ca ekāya cetanāya sammāvācādikiccattayasādhanasabhāvābhāvā sammāvācādibhāvāsiddhito taṃsiddhiyaṃ aṅgattayatāsiddhito ca
bhikkhussa  ājīvahetukaṃ kāyavacīduccaritaṃ nāma ayoniso āhārapariyesanahetukameva siyāti āha khādanīya duccaritanti kāyavacīduccaritaggahaṇañca kāyavacīdvāreyeva ājīvapakopo na manodvāreti dassanatthaṃ tenāha imesuyeva sattasu ṭhānesūti
anuppannānanti asamudācāravasena vā ananubhūtārammaṇavasena vā anuppannānaṃ aññathā hi anamatagge saṃsāre anuppannā pāpakā akusalā dhammā nāma na santi tenāha ekasmiṃ bhavetiādi yasmiṃ bhave ayaṃ imaṃ vīriyaṃ ārabhati tasmiṃ ekasmiṃ bhavejanetīti uppādeti tādisaṃ chandaṃ kurumāno evaṃ chandaṃ janeti nāma vāyāmaṃ karotīti payogaṃ parakkamaṃ karoti vīriyaṃpavattetīti kāyikacetasikavīriyaṃ pakārato vatteti vīriyena cittaṃ paggahitaṃ karotīti teneva sahajātavīriyena cittaṃ ukkhipento kosajjapātato nisedhanena paggahitaṃ karoti padahanaṃ pavattetīti padhānaṃ vīriyaṃ karoti paṭipāṭiyā panetāni cattāri padāni āsevanābhāvanābahulīkammasātaccakiriyāhi yojetabbāni
uppannapubbānanti sadisavohārena vuttaṃ bhavati hi taṃsadisesu tabbohāro yathā sā eva tittiri tāni eva osadhānīti tenāha idāni tādiseti uppannānanti anuppannāti avattabbataṃ āpannānaṃ pahānāyāti pajahanatthāya anuppannānaṃ kusalānanti ettha kusalāti uttarimanussadhammā adhippetā tesañca uppādo nāma adhigamo paṭilābho tappaṭikkhepena anuppādo appaṭilābhoti āha appaṭiladdhānaṃ paṭhamajjhānādīnanti ṭhitiyā vīriyaṃ ārabhatīti vutte na khaṇaṭhiti adhippetā tadatthaṃ vīriyārabbhena payojanābhāvato atha kho pabandhaṭhiti adhippetāti āha punappunaṃ uppattipabandhavasena ṭhitatthanti sammussanaṃ paṭipakkhadhammavasena adassanamupagamananti tappaṭikkhepena asammussanaṃ asammosoti āha asammosāyāti avināsanatthanti bhiyyobhāvo punappunaṃ bhavanaṃ so pana  uparūpari uppattīti āha uparibhāvāyāti vepullaṃ abhiṇhappavattiyā paguṇabalavabhāvāpattīti vuttaṃ vepullāyāti vipulabhāvāyāti mahantabhāvāyāti attho bhāvanāya paripūraṇatthanti jhānādibhāvanāparibrūhanatthaṃ
catūsuṭhānesūti anuppannākusalānuppādanādīsu catūsu ṭhānesu kiccasādhanavasenāti catubbidhassapi kiccassa  ekajjhaṃ nipphādanavasena
jhānāni pubbabhāgepi maggakkhaṇepi nānāti yadipi samādhiupakārakehi abhiniropanānumajjanasampiyāyanabrūhanasantasukhasabhāvehi vitakkādīhi sampayogabhedato bhāvanātisayappavattānaṃ catunnaṃ jhānānaṃ vasena sammāsamādhi vibhatto tathāpi vāyāmo viya anuppannākusalānuppādanādicatuvāyāmakiccaṃ sati viya ca asubhāsukhāniccānattesu kāyādīsu subhādisaññāppahānacatusatikiccaṃ eko samādhi catujhānasamādhikiccaṃ na sādhetīti pubbabhāgepi paṭhamajjhānasamādhi eva maggakkhaṇepi tathā pubbabhāgepi catutthajjhānasamādhi eva maggakkhaṇe pīti attho nānāmaggavasenāti paṭhamamaggādinānāmaggavasena jhānāni nānā dutiyādayopi maggā dutiyādīnaṃ jhānānaṃ ayaṃ panassāti ettha maggabhāvena catubbidhampi ekattena gahetvā assāti vuttaṃ assa maggassāti attho ayanti pana ayaṃ jhānavasena sabbasadisasabbāsadisekaccasadisatā viseso
pādakajjhānaniyamena hotīti idha pādakajjhānaniyamaṃ dhuraṃ katvā vuttaṃ yathā cettha evaṃ sammohavinodaniyampi  aṭṭhasāliniyaṃ  pana vipassanāniyamo vutto sabbavādāvirodhato idha pana sammasitajjhānapuggalajjhāsayavādanivattanato pādakajjhānaniyamo vutto vipassanāniyamo pana sādhāraṇattā idhāpi na paṭikkhittoti daṭṭhabbo aññe ca ācariyavādā parato vakkhamānā vibhajitabbāti yathāvuttameva tāva pādakajjhānaniyamaṃ vibhajanto āha pādakajjhānaniyamena tāvāti paṭhamajjhāniko hoti yasmā āsannapadese vuṭṭhitasamāpatti maggassa  attano sadisabhāvaṃ karoti bhūmivaṇṇo viya godhāvaṇṇassa paripuṇṇāneva hontīti aṭṭha satta ca hontīti attho satta honti sammāsaṅkappassa abhāvato cha honti pītisambojjhaṅgassa abhāvato maggaṅgabojjhaṅgānaṃ sattachabhāvaṃ atidisati esa nayoti arūpe catukkapañcakajjhānaṃ vuttaṃ aṭṭhasāliniyanti adhippāyo nanu tattha arūpe tikacatukkajjhānaṃ uppajjatīti  vuttaṃ  na catukkapañcakajjhānanti saccametaṃ yesu pana saṃsayo atthi tesaṃ uppattidassanena  tena atthato catukkapañcakajjhānaṃ uppajjatīti vuttameva hotīti evamāhāti veditabbaṃ samudāyañca apekkhitvā tañca lokuttaraṃ na lokiyanti āha avayavekattaṃ liṅgasamudāyassa visesakaṃ hotīti catutthajjhānameva hi tattha lokiyaṃ uppajjati na catukkaṃ pañcakaṃ vāti ettha kathanti pādakajjhānassa abhāvā kathaṃ daṭṭhabbanti attho taṃjhānikāvassa tattha tayo maggā uppajjanti tajjhānikaṃpaṭhamaphalādiṃ pādakaṃ katvā uparimaggabhāvanāyāti adhippāyo tikacatukkajjhānikaṃ pana maggaṃ bhāvetvā tattha uppannassa arūpacatutthajjhānaṃ tajjhānikaṃ phalañca pādakaṃ katvā uparimaggabhāvanāya aññajhānikāpi uppajjantīti jhānaṅgādiniyāmikā pubbābhisaṅkhārasamāpattipādakaṃ na sammasitabbāti phalassāpi pādakatā daṭṭhabbā
keci panāti moravāpīmahādattattheraṃ sandhāyāha puna kecīti tipiṭakacūḷābhayattheraṃ  tatiyavāre kecīti pādakajjhānameva niyametīti evaṃ vādinaṃ tipiṭakacūḷanāgattherañceva anantaraṃ vutte dve ca there ṭhapetvā itare there sandhāya vadati
 sasantatipariyāpannānaṃ dukkhasamudayānaṃ appavattibhāvena pariggayhamāno nirodhopi sasantatipariyāpanno viya hotīti katvā vuttaṃ attano vā cattāri saccānīti parassa vāti etthāpi eseva nayo tenāha bhagavā imasmiṃyeva byāmamatte kaḷevare sasaññimhi samanake lokañca paññāpemi lokasamudayañca paññāpemi lokanirodhañca paññāpemi lokanirodhagāminipaṭipadañca paññāpemīti  kathaṃ pana ādikammiko nirodhamaggasaccāni pariggaṇhātīti anussavādisiddhamākāraṃ pariggaṇhāti evañca katvā lokuttarabojjhaṅge uddissāpi pariggaho na virujjhati yathāsambhavatoti sambhavānurūpaṃ ṭhapetvā nirodhasaccaṃ sesasaccavasena samudayavayāti veditabbāti attho
catusaccapabbavaṇṇanā niṭṭhitā
dhammānupassanāvaṇṇanā niṭṭhitā
 aṭṭhikasaṅkhalikaṃ  samaṃsantiādikā satta sivathikā aṭṭhikakammaṭṭhānatāya itarāsaṃ  uddhumātakādīnaṃ sabhāvenevāti navannaṃ sivathikānaṃ appanākammaṭṭhānatā vuttā dveyevāti ānāpānaṃ dvattiṃsākāroti imāni dveyeva abhinivesoti vipassanābhiniveso so pana sammasaniyadhammapariggaho iriyāpathā ālokitādayo ca rūpadhammānaṃ avatthāvisesamattatāya na sammasanupagā viññattiādayo viya nīvaraṇabojjhaṅgā ādito na pariggahetabbāti  vuttaṃ iriyāpatha na jāyatīti kesādiapadesena tadupādānadhammā viya iriyāpathādiapadesena tadavatthā rūpadhammā pariggayhanti nīvaraṇādimukhena ca taṃsampayuttā taṃnissayadhammāti adhippāyena mahāsivatthero ca iriyāpathādīsupi abhiniveso jāyatīti avoca atthi nu kho metiādi pana sabhāvato iriyāpathādīnaṃ ādikammikassa anicchitabhāvadassanaṃ apariññāpubbikā hi pariññāti
kāmaṃ idha bhikkhave bhikkhūtiādinā uddesaniddesesu tattha tattha bhikkhuggahaṇaṃ kataṃ taṃpaṭipattiyā bhikkhubhāvadassanatthaṃ desanā pana sabbasādhāraṇāti dassetuṃ yo hi koci bhikkhave icceva vuttaṃ na bhikkhu yevāti dassento yo hi koci bhikkhu vātiādimāha dassanamaggena ñātamariyādaṃ anatikkamitvā jānantī sikhāppattā aggamaggapaññā aññā nāma tassa phalabhāvato aggaphalaṃ pīti āha aññāti arahattanti
appatarepi kāle sāsanassa niyyānikabhāvaṃ dassentoti yojanā niyyātentoti nigamento
mahāsatipaṭṭhānasuttavaṇṇanāya līnatthappakāsanā
