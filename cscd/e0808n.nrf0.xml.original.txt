Namo tassa bhagavato arahato sammāsambuddhassa
Vuttodayaṃ
1. Saññāparibhāsāniddesa-paṭhamapariccheda
Ratanattayappaṇāma
1.
 Nama’tthu jana santāna, tama santāna bhedino;
Dhammu’jjalanta rucino, munindo’dāta rocino.
Nimitta
2.
 Piṅgalā’cariyādīhi, chandaṃ ya muditaṃ purā;
Suddhamāgadhikānaṃ taṃ, na sādheti yathicchitaṃ ⟪ ya’dicchitaṃ yati’cchitaṃ (ka.) ⟫.
Ganthaparimāṇa
3.
 Tato māgadhabhāsāya, mattā,vaṇṇa,vibhedanaṃ;
Lakkhya lakkhaṇa saṃyuttaṃ, pasanna’ttha,pada,kkamaṃ.
Abhidhānādi
4.
 Idaṃ vuttodayaṃ nāma, lokiya’cchandanissitaṃ;
Ārabhissa’mahaṃ dāni, tesaṃ sukhavibuddhiyā.
Gaṇasaṅketasaññā
5.
 Sabbaglā mnā,’digalahū, bhyā’,majjha’nta garū jasā;
Majjha’ntalā ra,te’te’ṭṭha, gaṇā go garu,lo lahu.
Gaṇaniyama
6.
 Bha,ja,sā  sabbaga,lahū, pañci’me saṇṭhitā gaṇā;
Ariyādimhi viññeyyā, gaṇo idha catu’kkalo.
Garu,lahusarūpa
7.
 Saṃyogā’di ca, dīgho ca, niggahītaparo ca, yo;
Garu, vaṅko, pādanto,vā, rasso’ñño mattiko lu’ju.
8.
 Pare pādādisaṃyoge, yo pubbo garuka’kkharo;
Lahu sa kvaci viññeyyo, tadudāharaṇaṃ yathā.
9.
 Dassanarasā’nubhāvane, nibaddhagedhā jinassa’yaṃ janatā;
Vimhayajananī saññata, kriyā nu kaṃ nā’nurañjayati.
10.
 Viññeyyā lokato saññā, samuddo,su,rasādinaṃ;
Pādoñeyyo catutthaṃ’so, padacchedo yatī bhave.
11.
Sama,maḍḍhasamaṃ, vuttaṃ, visamaṃ cā’paraṃ tidhā;
Samā lakkhaṇato pādā, cattāro yassa taṃ samaṃ.
12.
 Yassa’ntimena dutiyo, tatiyenā’dimo samo;
Ta’daḍḍhasama, maññaṃ tu, bhinna lakkhaṇa pādikaṃ.
13.
 Pāda’mekakkharā’rabbha, yāva chabbīsata’kkharā;
Bhave pādehi taṃ chandaṃ, nānānāmo’ditaṃ tato.
14.
Daṇḍakā caṇḍavuṭṭhyā’di, pādehi chahi, tīhi tu;
‘Gāthā’ti ca paratthe’vaṃ, chando saññā pakāsitā.
15.
 Anantaro’ditaṃ ca’ñña, metaṃ sāmañña nāmato;
‘Gāthā’icceva niddiṭṭhaṃ, munindavacane pana.
16.
 Visesanāmato kiñci, gahetvā sabbatho’citaṃ;
Dassayissāma’haṃ te’ttha, nāmānā’vi bhavissare.
Iti vuttodaye chandasi saññāparibhāsā niddeso nāma
Paṭhamo paricchedo.
