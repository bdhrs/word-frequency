Catupaññāsatima pariccheda
Cha rājakonāma
1.
 Katvā  vikkamma bāhū’ti, nāma bhūpālasūnuto;
Tassāṇāya pavattiṃsu, sādaraṃ sīhaḷā khilā.
2.
 So rājā damiḷe hantuṃ, dhanaṃ sañciya’nekādhā;
Saṅgahaṃ sevakānañca, kurumāno yathocitaṃ.
3.
 Alaṅkārakirīṭāni, chattasīhāsanāni ca;
Kārayitvā’bhisekatthaṃ, sacivehā’bhiyācito.
4.
 Na yāva rājaraṭṭhassa, gahaṇaṃ hoti tāva me;
Chattussāpanakammena, kiṃ tenā’ti vivāriya.
5.
 Sataṃ narasahassānaṃ, saṅkaletvā mahabbalo;
Saṅgāmārabbha kālamhi, vātarogābhipīḷito.
6.
 Yujjhituṃ samayo neti, dvādase vacchare lahuṃ;
Upecca devanagaraṃ, gañchidevasahabyataṃ.
7.
 Kittināmo ca sacivo, senāpaccamadhiṭṭhito;
Rajjatthiko dinānaṭṭha, nijāṇaṃ sampavattayi.
8.
 Ghātetvā taṃ mahālāna-kittināmo mahabbalo;
Patvā’bhisekaṃ bhuñjanto, desaṃ taṃ rohaṇavhayaṃ.
9.
 Saṃvaccharamhi tatiye, coḷayuddhe parājito;
Sahatthena sakaṃ sīsaṃ, chinditvā sahasā mari.
10.
 Tadāpite kirīṭādi-dhanasāraṃ samādiya;
Pesesuṃ damiḷā coḷa-mahīpālassa santikaṃ.
11.
 Bhayā saraṭṭhaṃ hitvā’tha, duṭṭhadese vasaṃ tadā;
Eko vikkamapaṇḍūti, vissuto patthivattajo.
12.
 Viññātalaṅkāvuttanto, desamāgamma rohaṇaṃ;
Kāḷatitthe vasaṃ vassa-mekaṃ rajjamakārayi.
13.
 Rāmanvayasamubbhūto , tadāyujjha purāgato;
Jagatī pālanāmena, vissuto bhūbhujattajo.
14.
 Raṇe vikkamapaṇḍutaṃ, ghātāpetvā mahabbalo;
Tato cattāri vassāni, rajjaṃ kāresi rohaṇe.
15.
 Tampi coḷāraṇe hantvā, mahesiṃ dhītarā saha;
Vittasārañca sākalaṃ, coḷaraṭṭhamapesayuṃ.
16.
 Rājā parakkamo nāma, paṇḍurājasuto tato;
Akā vassadvayaṃ coḷā, ghātesuṃ tampi yujjhiya.
17.
 Ime bhusaṃ lobhabalābhibhūtā,
Gatā asesā vivasā vināsaṃ;
Iccevamaññāya sadā sapañño,
Taṇhakkhayeyeva ratiṃ kareyya.
Sujanappasādasaṃvegatthāya kate mahāvaṃse
Cha rājako nāma
Catupaññāsatimo paricchedo.
