
 pāḷiyaṃ nibbānañceva paññattīti ettha yasmā saṅkhatadhamme upādāya paññattā sammutisaccabhūtā puggalādipaññatti paramatthato avijjamānattā uppattivināsayuttavatthudhammaniyatena aniccadukkhalakkhaṇadvayena yuttāti vattuṃ ayuttā kārakavedakādirūpena pana parikappitena attasabhāvena virahitattā anattāti vattuṃ yuttā tasmā ayaṃ paññattipi asaṅkhatattasāmaññato  vatthubhūtena nibbānena saha anattā iti nicchayāti vuttā avijjamānāpi hi sammuti kenaci paccayena akatattā asaṅkhatā evāti
karuṇāsītalattaṃ paññāpabhāsitattañca bhagavato dassetuṃ buddhacande buddhādicceti etaṃ ubhayaṃ vuttaṃ hāyati etenāti hāni dukkhassa hāni dukkhahāni sabbadukkhāpanūdanakāraṇanti attho piṭake tīṇi desayīti yasmā aññepi mahāvīrā sammāsambuddhā saddhammaṃ desayanti tasmā  aṅgīraso piṭakāni tīṇi desayīti yojanā mahāguṇanti mahānisaṃsaṃ evaṃ nīyati saddhammoti yadi vinayapariyatti aparihīnā tiṭṭhati evaṃ sati paṭipattipaṭivedhasaddhammopi nīyati pavattīyati na parihāyatīti attho
vinayapariyatti pana kathaṃ tiṭṭhatīti āha ubhato cātiādi parivārena ganthitā tiṭṭhatīti yojetabbaṃ tasseva parivārassāti tasmiṃ eva parivāre samuṭṭhānaṃ niyato katanti ekaccaṃ samuṭṭhānena niyataṃ kataṃ tasmiṃ parivāre kiñci sikkhāpadaṃ niyatasamuṭṭhānaṃ aññehi asādhāraṇaṃ taṃ pakāsitanti attho
sambhedaṃ nidānañcaññanti sambhedo sikkhāpadānaṃ aññamaññasamuṭṭhānena saṃkiṇṇatā nidānañca paññattiṭṭhānaṃ aññaṃ puggalādivatthādi ca sutte dissanti uparīti heṭṭhā vutte upari vakkhamāne ca parivārasutte eva dissanti yasmā ca evaṃ tasmā sakalasāsanādhārassa vinayassa ṭhitihetubhūtaṃ parivāraṃ sikkheti evamettha yojanā daṭṭhabbā
sambhinnasamuṭṭhānānīti aññehi sādhāraṇasamuṭṭhānāni ādimhi tāva purimanayeti sabbapaṭhame paññattivāre āgatanayaṃ sandhāya vadati tattha pana paññattivāre paṭhamaṃ pārājikaṃ kattha paññattanti vesāliyaṃ paññattantiādinā  nidānampi dissati eva paratoti āgatabhāvaṃ pana sandhāya parato āgate sutte dissatīti veditabbanti vuttaṃ tassāti ubhatovibhaṅgapariyāpannassa sikkhāpadassa
aniyatā paṭhamikāti āpattiṃ apekkhitvāva itthiliṅgaṃ kataṃ paṭhamāniyataṃ sikkhāpadanti attho pāḷiyaṃ nānubandhe pavattininti vuṭṭhāpitaṃ pavattiniṃ ananubandhanasikkhāpadaṃ
eḷakalomasikkhāpadavatthusmiṃ bhikkhuniyo eḷakalomāni dhovantiyo rajantiyo vijaṭentiyo riñcanti uddesaṃ paripucchanti  āgatattā imaṃ riñcantipadaṃ gahetvā sikkhāpadaṃ upalakkhitanti dassento vibhaṅge riñcanti uddesanti āgataṃ eḷakalomadhovāpanasikkhāpadanti āha
vassikasāṭikasikkhāpadanti  asamaye vassikasāṭikapariyesanasikkhāpadaṃ  ratanasikkhāpadanti ratanaṃ vā ratanasammataṃ vā paṭisāmanasikkhāpadaṃ 
 pāḷiyaṃ buddhañāṇenāti paṭividdhasabbaññutaññāṇena
na desenti tathāgatāti etena chattapāṇissa dhammadesanāpaṭikkhepaṃ dasseti
akatanti aññehi amissīkataṃ niyatasamuṭṭhānanti attho akatanti vā pubbe anāgataṃ abhinavanti attho
samuṭṭhānañhi saṅkhepanti ettha saṅkhipanti saṅgayhanti sadisasamuṭṭhānāni etthāti saṅkhepo samuṭṭhānasīsaṃ neti vineti kāyavacīduccaritanti netti vinayapāḷi sā eva dhammoti nettidhammoti āha vinayapāḷidhammassāti

