


 candabhāgānadītīre  anusotaṃ vajāmahaṃ
nisinnaṃ samaṇaṃ disvā vippasannamanāvilaṃ

 tattha cittaṃ pasādetvā  evaṃ cintesahaṃ tadā
tārayissati tiṇṇoyaṃ dantoyaṃ damayissati

 assāsissati assattho santo ca samayissati
mocayissati mutto ca nibbāpessati nibbuto

 evāhaṃ cintayitvāna siddhatthassa mahesino
gahetvā timirapupphaṃ matthake okiriṃ ahaṃ 

 añjaliṃ paggahetvāna katvā ca naṃ padakkhiṇaṃ
vanditvā satthuno pāde pakkāmiṃ aparaṃ disaṃ

 aciraṃ gatamattaṃ maṃ migarājā viheṭhayi
papātamanugacchanto tattheva papatiṃ ahaṃ

 catunnavutito kappe yaṃ pupphamabhiropayiṃ
duggatiṃ nābhijānāmi pupphapūjāyidaṃ  phalaṃ

 chappaññāsamhi  kappamhi sattevāsuṃ mahāyasā 
sattaratanasampannā cakkavattī mahabbalā

 paṭisambhidā catasso vimokkhāpi ca aṭṭhime
chaḷabhiññā  sacchikatā kataṃ buddhassa sāsanaṃ
itthaṃ sudaṃ āyasmā timirapupphiyo thero imā gāthāyo abhāsitthāti
timirapupphiyattherassāpadānaṃ paṭhamaṃ


 jātiyā  sattavassohaṃ pabbajiṃ anagāriyaṃ
avandiṃ satthuno pāde vippasannena cetasā

 sattanaṅgalakīpupphe ākāse ukkhipiṃ ahaṃ
tissaṃ buddhaṃ samuddissa anantaguṇasāgaraṃ

 sugatānugataṃ maggaṃ pūjetvā haṭṭhamānaso
añjaliñca  tadākāsiṃ pasanno sehi pāṇibhi

 dvenavute ito kappe yaṃ kammamakariṃ tadā
duggatiṃ nābhijānāmi buddhapūjāyidaṃ phalaṃ

 ito aṭṭhamake kappe tayo aggisikhā ahu
sattaratanasampannā cakkavattī mahabbalā

 paṭisambhidā catasso kataṃ buddhassa sāsanaṃ
itthaṃ sudaṃ āyasmā gatasaññako thero imā gāthāyo abhāsitthāti
gatasaññakattherassāpadānaṃ dutiyaṃ


 rukkhamūle  nisinnohaṃ byādhito paramena ca
paramakāruññapattomhi araññe kānane ahaṃ

 anukampaṃ upādāya tisso satthā upesi maṃ
sohaṃ nipannako santo sire katvāna añjaliṃ

 pasannacitto sumano sabbasattānamuttamaṃ
sambuddhaṃ abhivādetvā tattha kālaṅkato ahaṃ

 dvenavute ito kappe yaṃ vandiṃ purisuttamaṃ
duggatiṃ nābhijānāmi vandanāya idaṃ phalaṃ

 ito  pañcamake kappe pañcevāsuṃ mahāsikhā
sattaratanasampannā cakkavattī mahabbalā

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā nipannañjaliko thero imā gāthāyo abhāsitthāti
nipannañjalikattherassāpadānaṃ tatiyaṃ


 abhibhū nāma so bhikkhu sikhino aggasāvako
mahānubhāvo tevijjo himavantaṃ upāgami

 ahampi  himavantamhi ramaṇīyassame isi
vasāmi appamaññāsu iddhīsu ca tadā vasī

 pakkhijāto viyākāse pabbataṃ adhivattayiṃ 
adhopupphaṃ gahetvāna āgacchiṃ  pabbataṃ ahaṃ

 satta pupphāni gaṇhitvā matthake okiriṃ ahaṃ
ālokite  ca vīrena pakkāmiṃ pācināmukho

 āvāsaṃ  abhisambhosiṃ patvāna assamaṃ ahaṃ
khāribhāraṃ gahetvāna pāyāsiṃ  pabbatantaraṃ

 ajagaro maṃ pīḷesi ghorarūpo mahabbalo
pubbakammaṃ saritvāna tattha kālaṅkato ahaṃ

 ekattiṃse ito kappe yaṃ pupphamabhiropayiṃ
duggatiṃ nābhijānāmi pupphapūjāyidaṃ phalaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā adhopupphiyo thero imā gāthāyo abhāsitthāti
adhopupphiyattherassāpadānaṃ catutthaṃ


 pabbate  himavantamhi vāsaṃ kappesahaṃ pure
ajinuttaravāsohaṃ vasāmi pabbatantare

 suvaṇṇavaṇṇaṃ  sambuddhaṃ sataraṃsiṃva bhāṇumaṃ
vanantaragataṃ disvā sālarājaṃva pupphitaṃ

 raṃsyā  cittaṃ pasādetvā vipassissa mahesino
paggayha añjaliṃ vandiṃ sirasā ukkuṭī  ahaṃ

 ekanavutito kappe yaṃ kammamakariṃ tadā
duggatiṃ nābhijānāmi raṃsisaññāyidaṃ phalaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā raṃsisaññako thero imā gāthāyo abhāsitthāti
raṃsisaññakattherassāpadānaṃ pañcamaṃ


 pabbate himavantamhi vākacīradharo ahaṃ
caṅkamañca samārūḷho nisīdiṃ pācināmukho

 pabbate sugataṃ disvā phussaṃ jhānarataṃ tadā
añjaliṃ paggahetvāna raṃsyā cittaṃ pasādayiṃ

 dvenavute ito kappe yaṃ saññamalabhiṃ tadā
duggatiṃ nābhijānāmi raṃsisaññāyidaṃ phalaṃ

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā raṃsisaññako thero imā gāthāyo abhāsitthāti
dutiyaraṃsisaññakattherassāpadānaṃ chaṭṭhaṃ


 pabbate  himavantamhi kharājinadharo ahaṃ
phussaṃ jinavaraṃ disvā phalahattho phalaṃ adaṃ

 yamahaṃ phalamadāsiṃ vippasannena cetasā
bhave nibbattamānamhi phalaṃ nibbattate mama

 dvenavute ito kappe yaṃ phalaṃ adadiṃ ahaṃ
duggatiṃ nābhijānāmi phaladānassidaṃ phalaṃ

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā phaladāyako thero imā gāthāyo abhāsitthāti
phaladāyakattherassāpadānaṃ sattamaṃ


 pabbate  himavantamhi vasāmi paṇṇasanthare
phussassa dhammaṃ bhaṇato sadde cittaṃ pasādayiṃ

 dvenavute ito kappe yaṃ kammamakariṃ tadā
duggatiṃ nābhijānāmi puññakammassidaṃ phalaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā saddasaññako thero imā gāthāyo abhāsitthāti
saddasaññakattherassāpadānaṃ aṭṭhamaṃ


 vipassissa bhagavato mahābodhimaho ahu
pabbajjupagato santo upagacchiṃ ahaṃ tadā

 kusumodakamādāya  bodhiyā okiriṃ ahaṃ
mocayissati no mutto nibbāpessati nibbuto

 ekanavutito kappe yaṃ bodhimabhisiñcayiṃ
duggatiṃ nābhijānāmi bodhisiñcāyidaṃ phalaṃ

 tettiṃse  vattamānamhi kappe āsuṃ janādhipā
udakasecanā nāma aṭṭhete cakkavattino

 paṭisambhidā catasso kataṃ buddhassa sāsanaṃ
itthaṃ sudaṃ āyasmā bodhisiñcako thero imā gāthāyo abhāsitthāti
bodhisiñcakattherassāpadānaṃ navamaṃ


 pokkharavanaṃ  paviṭṭho bhañjanto padumānihaṃ
tatthaddasaṃ phussaṃ buddhaṃ  bāttiṃsavaralakkhaṇaṃ

 padumapupphaṃ gahetvāna ākāse ukkhipiṃ ahaṃ
pāpakammaṃ saritvāna pabbajiṃ anagāriyaṃ

 pabbajitvāna kāyena manasā saṃvutena ca
vacīduccaritaṃ hitvā ājīvaṃ parisodhayiṃ

 dvenavute ito kappe yaṃ pupphamabhiropayiṃ
duggatiṃ nābhijānāmi buddhapūjāyidaṃ phalaṃ

 padumābhāsanāmā ca aṭṭhārasa mahīpatī
aṭṭhārasesu kappesu aṭṭhatālīsamāsisuṃ

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā padumapupphiyo thero imā gāthāyo abhāsitthāti
padumapupphiyattherassāpadānaṃ dasamaṃ
timiravaggo navamo
tassuddānaṃ 
timiranaṅgalīpuppha nippannañjaliko adho
dve raṃsisaññī phalado saddasaññī ca secako
padmapupphī ca gāthāyo chappaññāsa pakittitā
