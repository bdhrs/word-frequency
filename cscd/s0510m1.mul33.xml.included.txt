


 siddhatthassa  bhagavato gandhadhūpaṃ adāsahaṃ
sumanehi paṭicchannaṃ buddhānucchavikañca taṃ

 kañcanagghiyasaṅkāsaṃ buddhaṃ lokagganāyakaṃ
indīvaraṃva jalitaṃ ādittaṃva hutāsanaṃ

 byagghusabhaṃva pavaraṃ abhijātaṃva kesariṃ
nisinnaṃ samaṇānaggaṃ bhikkhusaṅghapurakkhataṃ

 disvā cittaṃ pasādetvā paggahetvāna añjaliṃ
vanditvā satthuno pāde pakkāmiṃ uttarāmukho

 catunnavutito kappe yaṃ gandhamadadiṃ tadā
duggatiṃ nābhijānāmi gandhapūjāyidaṃ phalaṃ

 paṭisambhidā catasso vimokkhāpi ca aṭṭhime
chaḷabhiññā sacchikatā kataṃ buddhassa sāsanaṃ
itthaṃ sudaṃ āyasmā gandhadhūpiyo thero imā gāthāyo abhāsitthāti
gandhadhūpiyattherassāpadānaṃ paṭhamaṃ


 suvaṇṇavaṇṇaṃ  sambuddhaṃ gacchantaṃ anilañjase
ghatāsanaṃva jalitaṃ ādittaṃva hutāsanaṃ

 pāṇinā udakaṃ gayha ākāse ukkhipiṃ ahaṃ
sampaṭicchi mahāvīro buddho kāruṇiko isi

 antalikkhe ṭhito satthā padumuttaranāmako
mama saṅkappamaññāya imaṃ gāthamabhāsatha

 iminā  dakadānena pītiuppādanena ca
kappasatasahassampi duggatiṃ nupapajjasi

 tena  kammena dvipadinda lokajeṭṭha narāsabha
pattomhi acalaṃ ṭhānaṃ hitvā jayaparājayaṃ

 sahassarājanāmena tayo ca cakkavattino
pañcasaṭṭhikappasate cāturantā janādhipā

 paṭisambhidā catasso kataṃ buddhassa sāsanaṃ
itthaṃ sudaṃ āyasmā udakapūjako thero imā gāthāyo abhāsitthāti
udakapūjakattherassāpadānaṃ dutiyaṃ


 kānanaṃ  vanamogayha vasāmi luddako ahaṃ
punnāgaṃ pupphitaṃ disvā buddhaseṭṭhaṃ anussariṃ

 taṃ pupphaṃ ocinitvāna sugandhaṃ gandhitaṃ subhaṃ
thūpaṃ katvāna puline buddhassa abhiropayiṃ

 dvenavute ito kappe yaṃ pupphamabhipūjayiṃ
duggatiṃ nābhijānāmi buddhapūjāyidaṃ phalaṃ

 ekamhi navute kappe eko āsiṃ tamonudo
sattaratanasampanno cakkavattī mahabbalo

 paṭisambhidā catasso kataṃ buddhassa sāsanaṃ
itthaṃ sudaṃ āyasmā punnāgapupphiyo thero imā gāthāyo abhāsitthāti
punnāgapupphiyattherassāpadānaṃ tatiyaṃ


 nagare haṃsavatiyā ahosiṃ tiṇahārako
tiṇahārena jīvāmi tena posemi dārake

 padumuttaro  nāma jino sabbadhammāna pāragū
tamandhakāraṃ nāsetvā uppajji lokanāyako

 sake  ghare nisīditvā evaṃ cintesahaṃ tadā
buddho loke samuppanno deyyadhammo ca natthi me

 idaṃ me sāṭakaṃ ekaṃ natthi me koci dāyako
dukkho nirayasamphasso ropayissāmi dakkhiṇaṃ

 evāhaṃ cintayitvāna sakaṃ cittaṃ pasādayiṃ
ekaṃ dussaṃ gahetvāna buddhaseṭṭhassadāsahaṃ

 ekaṃ dussaṃ daditvāna ukkuṭṭhiṃ sampavattayiṃ
yadi buddho tuvaṃ vīra tārehi maṃ mahāmuni

 padumuttaro lokavidū āhutīnaṃ paṭiggaho
mama dānaṃ pakittento akā me anumodanaṃ

 iminā ekadussena cetanāpaṇidhīhi ca
kappasatasahassāni vinipātaṃ na gacchati

 chattiṃsakkhattuṃ devindo devarajjaṃ karissati
tettiṃsakkhattuṃ rājā ca cakkavattī bhavissati
padesarajjaṃ vipulaṃ gaṇanāto asaṅkhiyaṃ

 devaloke manusse vā saṃsaranto tuvaṃ bhave
rūpavā guṇasampanno anavakkantadehavā
akkhobhaṃ amitaṃ dussaṃ labhissasi yadicchakaṃ

 idaṃ  vatvāna sambuddho jalajuttamanāmako
nabhaṃ abbhuggamī dhīro haṃsarājāva ambare

 yaṃ yaṃ yonupapajjāmi devattaṃ atha mānusaṃ
bhoge me ūnatā natthi ekadussassidaṃ phalaṃ

 paduddhāre paduddhāre dussaṃ nibbattate mamaṃ
heṭṭhā dussamhi tiṭṭhāmi upari chadanaṃ mama

 cakkavāḷamupādāya sakānanaṃ sapabbataṃ
icchamāno cahaṃ ajja dussehi chādayeyyahaṃ

 teneva  ekadussena saṃsaranto bhavābhave
suvaṇṇavaṇṇo hutvāna saṃsarāmi bhavābhave

 vipākaṃ ekadussassa najjhagaṃ katthacikkhayaṃ
ayaṃ me antimā jāti vipaccati idhāpi me

 satasahassito  kappe yaṃ dussamadadiṃ tadā
duggatiṃ nābhijānāmi ekadussassidaṃ phalaṃ

 kilesā jhāpitā mayhaṃ bhavā sabbe samūhatā
nāgova bandhanaṃ chetvā viharāmi anāsavo

 paṭisambhidā catasso kataṃ buddhassa sāsanaṃ
itthaṃ sudaṃ āyasmā ekadussadāyako thero imā gāthāyo abhāsitthāti
ekadussadāyakattherassāpadānaṃ catutthaṃ


 vipassī  nāma 
sambuddho lokajeṭṭho narāsabho
khīṇāsavehi sahito saṅghārāme vasī tadā

 ārāmadvārā nikkhamma vipassī  lokanāyako
saha satasahassehi aṭṭha  khīṇāsavehi so

 ajinena nivatthohaṃ vākacīradharopi ca
kusumodakamādāya  sambuddhaṃ upasaṅkamiṃ

 sakaṃ cittaṃ pasādetvā vedajāto katañjalī
kusumodakamādāya buddhamabbhukkiriṃ ahaṃ

 tena kammena sambuddho jalajuttamanāmako 
mama kammaṃ pakittetvā agamā yena patthitaṃ

 phusitā  pañcasahassā yehi pūjesahaṃ jinaṃ
aḍḍhateyyasahassehi devarajjaṃ akārayiṃ

 aḍḍhateyyasahassehi cakkavattī ahosahaṃ
avasesena kammena arahattamapāpuṇiṃ

 devarājā yadā homi  manujādhipatī yadā 
tameva nāmadheyyaṃ me phusito nāma homahaṃ

 devabhūtassa santassa athāpi mānusassa vā
samantā byāmato mayhaṃ phusitaṃva pavassati

 bhavā  ugghāṭitā mayhaṃ kilesā jhāpitā mama
sabbāsavaparikkhīṇo phusitassa idaṃ phalaṃ

 candanasseva me kāyā tathā gandho pavāyati
sarīrato mama gandho aḍḍhakose pavāyati

 dibbagandhaṃ sampavantaṃ puññakammasamaṅginaṃ
gandhaṃ ghatvāna jānanti phusito āgato idha

 sākhāpalāsakaṭṭhāni  tiṇānipi ca sabbaso
mama saṅkappamaññāya gandho sampajjate khaṇe

 satasahassito  kappe candanaṃ abhipūjayiṃ
duggatiṃ nābhijānāmi phusitassa idaṃ phalaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā phusitakampiyo thero imā gāthāyo abhāsitthāti
phusitakampiyattherassāpadānaṃ pañcamaṃ


 padumuttarabhagavato lokajeṭṭhassa tādino
vipine cetiyaṃ āsi vāḷamigasamākule

 na  koci visahi gantuṃ cetiyaṃ abhivandituṃ
tiṇakaṭṭhalatonaddhaṃ paluggaṃ āsi cetiyaṃ

 vanakammiko tadā āsiṃ pitumātumatenahaṃ 
addasaṃ vipine thūpaṃ luggaṃ tiṇalatākulaṃ

 disvānāhaṃ buddhathūpaṃ garucittaṃ upaṭṭhahiṃ
buddhaseṭṭhassa thūpoyaṃ paluggo acchatī vane

 nacchannaṃ nappatirūpaṃ jānantassa guṇāguṇaṃ
buddhathūpaṃ asodhetvā aññaṃ kammaṃ payojaye

 tiṇakaṭṭhañca valliñca sodhayitvāna cetiye
vanditvā aṭṭha vārāni  paṭikuṭiko agacchahaṃ

 tena  kammena sukatena cetanāpaṇidhīhi ca
jahitvā mānusaṃ dehaṃ tāvatiṃsamagacchahaṃ

 tattha me sukataṃ byamhaṃ sovaṇṇaṃ sapabhassaraṃ
saṭṭhiyojanamubbiddhaṃ tiṃsayojanavitthataṃ

 tisatāni ca vārāni devarajjamakārayiṃ
pañcavīsatikkhattuñca cakkavattī ahosahaṃ

 bhavābhave saṃsaranto mahābhogaṃ labhāmahaṃ
bhoge me ūnatā natthi sodhanāya idaṃ phalaṃ

 sivikā  hatthikhandhena vipine gacchato mama
yaṃ yaṃ disāhaṃ gacchāmi saraṇaṃ sampate  vanaṃ

 khāṇuṃ  vā kaṇṭakaṃ vāpi nāhaṃ passāmi cakkhunā
puññakammena saṃyutto sayamevāpanīyare

 kuṭṭhaṃ gaṇḍo kilāso ca apamāro vitacchikā
daddu kacchu  ca me natthi sodhanāya idaṃ phalaṃ

 aññampi  me acchariyaṃ buddhathūpassa sodhane 
nābhijānāmi me kāye jātaṃ piḷakabindukaṃ

 aññampi me acchariyaṃ buddhathūpamhi sodhite 
duve bhave saṃsarāmi devatte atha mānuse

 aññampi me acchariyaṃ buddhathūpamhi sodhite
suvaṇṇavaṇṇo sabbattha sappabhāso bhavāmahaṃ

 aññampi me acchariyaṃ buddhathūpamhi sodhite
amanāpaṃ vivajjati manāpaṃ upatiṭṭhati

 aññampi me acchariyaṃ buddhathūpamhi sodhite
visuddhaṃ hoti me cittaṃ ekaggaṃ susamāhitaṃ

 aññampi me acchariyaṃ buddhathūpamhi sodhite
ekāsane nisīditvā arahattamapāpuṇiṃ

 satasahassito kappe yaṃ kammamakariṃ tadā
duggatiṃ nābhijānāmi sodhanāya idaṃ phalaṃ

 paṭisambhidā  catasso kataṃ buddhassa sāsanaṃ
itthaṃ  sudaṃ āyasmā pabhaṅkaro thero imā gāthāyo abhāsitthāti
pabhaṅkarattherassāpadānaṃ chaṭṭhaṃ


 nagare bandhumatiyā ahosiṃ parakammiko
parakammāyane yutto parabhattaṃ apassito

 rahogato nisīditvā evaṃ cintesahaṃ tadā
buddho loke samuppanno adhikāro ca natthi me

 kālo  me gatiṃ  sodhetuṃ khaṇo me paṭipādito
dukkho nirayasamphasso apuññānañhi pāṇinaṃ

 evāhaṃ cintayitvāna kammasāmiṃ upāgamiṃ
ekāhaṃ kammaṃ yācitvā vipinaṃ pāvisiṃ ahaṃ

 tiṇakaṭṭhañca  valliñca āharitvānahaṃ tadā
tidaṇḍake ṭhapetvāna akaṃ tiṇakuṭiṃ ahaṃ

 saṅghassatthāya kuṭikaṃ niyyādetvāna  taṃ ahaṃ
tadaheyeva āgantvā kammasāmiṃ upāgamiṃ

 tena kammena sukatena tāvatiṃsamagacchahaṃ
tattha me sukataṃ byamhaṃ kuṭikāya sunimmitaṃ 

 sahassakaṇḍaṃ  satabheṇḍu dhajālu haritāmayaṃ
satasahassaniyyūhā byamhe pātubhaviṃsu me

 yaṃ yaṃ yonupapajjāmi devattaṃ atha mānusaṃ
mama saṅkappamaññāya pāsādo upatiṭṭhati

 bhayaṃ vā chambhitattaṃ vā lomahaṃso na vijjati
tāsaṃ mama na jānāmi tiṇakuṭikāyidaṃ  phalaṃ

 sīhabyagghā ca dīpī ca acchakokataracchakā 
sabbe maṃ parivajjenti tiṇakuṭikāyidaṃ phalaṃ

 sarīsapā  ca bhūtā ca ahī kumbhaṇḍarakkhasā
tepi maṃ parivajjenti tiṇakuṭikāyidaṃ phalaṃ

 na pāpasupinassāpi sarāmi dassanaṃ mama
upaṭṭhitā sati mayhaṃ tiṇakuṭikāyidaṃ phalaṃ

 tāyeva tiṇakuṭikāya anubhotvāna sampadā
gotamassa bhagavato dhammaṃ sacchikariṃ ahaṃ

 ekanavutito kappe yaṃ kammamakariṃ tadā
duggatiṃ nābhijānāmi tiṇakuṭikāyidaṃ phalaṃ

 paṭisambhidā catasso kataṃ buddhassa sāsanaṃ
itthaṃ  sudaṃ āyasmā tiṇakuṭidāyako thero imā gāthāyo abhāsitthāti
tiṇakuṭidāyakattherassāpadānaṃ sattamaṃ


 nagare  haṃsavatiyā ahosiṃ brāhmaṇo tadā
ajjhāyako mantadharo tiṇṇaṃ vedāna pāragū

 purakkhato sasissehi jātimā ca susikkhito
toyābhisecanatthāya nagarā nikkhamiṃ tadā

 padumuttaro nāma jino sabbadhammāna pāragū
khīṇāsavasahassehi pāvisī nagaraṃ jino

 sucārurūpaṃ disvāna āneñjakāritaṃ viya
parivutaṃ arahantehi disvā cittaṃ pasādayiṃ

 sirasmiṃ añjaliṃ katvā namassitvāna subbataṃ
pasannacitto sumano uttarīyamadāsahaṃ

 ubho hatthehi paggayha sāṭakaṃ ukkhipiṃ ahaṃ
yāvatā buddhaparisā tāva chādesi sāṭako

 piṇḍacāraṃ carantassa mahābhikkhugaṇādino
chadaṃ karonto aṭṭhāsi hāsayanto mamaṃ tadā

 gharato  nikkhamantassa sayambhū aggapuggalo
vīthiyaṃva ṭhito satthā akā me  anumodanaṃ

 pasannacitto sumano yo me adāsi sāṭakaṃ
tamahaṃ kittayissāmi suṇotha mama bhāsato

 tiṃsakappasahassāni devaloke ramissati
paññāsakkhattuṃ devindo devarajjaṃ karissati

 devaloke vasantassa puññakammasamaṅgino
samantā yojanasataṃ dussacchannaṃ bhavissati

 chattiṃsakkhattuṃ rājā ca cakkavattī bhavissati
padesarajjaṃ vipulaṃ gaṇanāto asaṅkhiyaṃ

 bhave saṃsaramānassa puññakammasamaṅgino
manasā patthitaṃ sabbaṃ nibbattissati tāvade

 koseyyakambaliyāni  khomakappāsikāni ca
mahagghāni ca dussāni paṭilacchatiyaṃ naro

 manasā  patthitaṃ sabbaṃ paṭilacchatiyaṃ naro
ekadussassa vipākaṃ anubhossati sabbadā

 so pacchā pabbajitvāna sukkamūlena codito
gotamassa bhagavato dhammaṃ sacchikarissati

 aho me sukataṃ kammaṃ sabbaññussa mahesino
ekāhaṃ sāṭakaṃ datvā pattomhi amataṃ padaṃ

 maṇḍape  rukkhamūle vā vasato suññake ghare
dhāreti dussachadanaṃ samantā byāmato mama

 aviññattaṃ nivāsemi  cīvaraṃ paccayañcahaṃ
lābhī  annassa pānassa uttareyyassidaṃ phalaṃ

 satasahassito kappe yaṃ kammamakariṃ tadā
duggatiṃ nābhijānāmi vatthadānassidaṃ phalaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā uttareyyadāyako thero imā gāthāyo abhāsitthāti
uttareyyadāyakattherassāpadānaṃ aṭṭhamaṃ


 padumuttaro  nāma jino sabbadhammāna pāragū
catusaccaṃ pakāsento santāresi bahuṃ janaṃ

 ahaṃ tena samayena jaṭilo uggatāpano
dhunanto vākacīrāni gacchāmi ambare tadā

 buddhaseṭṭhassa upari gantuṃ na visahāmahaṃ
pakkhīva selamāsajja  gamanaṃ na labhāmahaṃ

 na  me idaṃ bhūtapubbaṃ iriyassa vikopanaṃ
dake yathā ummujjitvā evaṃ gacchāmi ambare

 uḷārabhūto  manujo heṭṭhāsīno  bhavissati
handa menaṃ gavesissaṃ api atthaṃ labheyyahaṃ

 orohanto antalikkhā saddamassosi satthuno
aniccataṃ kathentassa tamahaṃ uggahiṃ tadā

 aniccasaññamuggayha agamāsiṃ mamassamaṃ
yāvatāyuṃ vasitvāna tattha kālaṅkato ahaṃ

 carime vattamānamhi taṃ dhammasavanaṃ  sariṃ
tena kammena sukatena tāvatiṃsamagacchahaṃ

 tiṃsakappasahassāni devaloke ramiṃ ahaṃ
ekapaññāsakkhattuñca devarajjamakārayiṃ

 ekasattatikkhattuñca cakkavattī ahosahaṃ
padesarajjaṃ vipulaṃ gaṇanāto asaṅkhiyaṃ

 pitugehe nisīditvā samaṇo bhāvitindriyo
gāthāya paridīpento aniccatamudāhari 

 anussarāmi taṃ saññaṃ saṃsaranto bhavābhave
na koṭiṃ paṭivijjhāmi  nibbānaṃ accutaṃ padaṃ 

 aniccā vata saṅkhārā uppādavayadhammino
uppajjitvā nirujjhanti tesaṃ vūpasamo sukho

 saha  gāthaṃ suṇitvāna pubbakammaṃ anussariṃ
ekāsane nisīditvā arahattamapāpuṇiṃ

 jātiyā sattavassohaṃ arahattamapāpuṇiṃ
upasampādayi buddho guṇamaññāya cakkhumā

 dārakova  ahaṃ santo karaṇīyaṃ samāpayiṃ
kiṃ me karaṇīyaṃ ajja sakyaputtassa sāsane

 satasahassito kappe yaṃ kammamakariṃ tadā
duggatiṃ nābhijānāmi saddhammasavane phalaṃ

 paṭisambhidā catasso kataṃ buddhassa sāsanaṃ
itthaṃ sudaṃ āyasmā dhammasavaniyo thero imā gāthāyo abhāsitthāti
dhammasavaniyattherassāpadānaṃ navamaṃ


 nagare  haṃsavatiyā ahosiṃ māliko tadā
ogāhetvā padumasaraṃ satapattaṃ ocināmahaṃ

 padumuttaro nāma jino sabbadhammāna pāragū
saha satasahassehi  santacittehi tādibhi

 khīṇāsavehi  suddhehi chaḷabhiññehi jhāyibhi 
mama vuddhiṃ samanvesaṃ āgacchi mama santikaṃ 

 disvānahaṃ devadevaṃ sayambhuṃ lokanāyakaṃ
vaṇṭe chetvā satapattaṃ ukkhipimambare tadā

 yadi buddho tuvaṃ vīra lokajeṭṭho narāsabho
sayaṃ gantvā satapattā matthake dhārayantu te

 adhiṭṭhahi mahāvīro lokajeṭṭho narāsabho
buddhassa ānubhāvena matthake dhārayiṃsu te

 tena kammena sukatena cetanāpaṇidhīhi ca
jahitvā mānusaṃ dehaṃ tāvatiṃsamagacchahaṃ

 tattha  me sukataṃ byamhaṃ satapattanti vuccati
saṭṭhiyojanamubbiddhaṃ tiṃsayojanavitthataṃ

 sahassakkhattuṃ devindo devarajjamakārayiṃ
pañcasattatikkhattuñca cakkavattī ahosahaṃ

 padesarajjaṃ vipulaṃ gaṇanāto asaṅkhiyaṃ
anubhomi sakaṃ kammaṃ pubbe sukatamattano

 tenevekapadumena anubhotvāna sampadā
gotamassa bhagavato dhammaṃ sacchikariṃ ahaṃ

 kilesā jhāpitā mayhaṃ bhavā sabbe samūhatā
nāgova bandhanaṃ chetvā viharāmi anāsavo

 satasahassito  kappe yaṃ pupphamabhipūjayiṃ
duggatiṃ nābhijānāmi ekapadumassidaṃ phalaṃ

 paṭisambhidā  catasso kataṃ buddhassa sāsanaṃ
itthaṃ sudaṃ āyasmā ukkhittapadumiyo thero imā gāthāyo abhāsitthāti
ukkhittapadumiyattherassāpadānaṃ dasamaṃ
gandhodakavaggo catutiṃsatimo
tassuddānaṃ 
gandhadhūpo udakañca punnāga ekadussakā
phusito ca pabhaṅkaro kuṭido uttarīyako
savanī ekapadumī gāthāyo sabbapiṇḍitā
ekaṃ gāthāsatañceva catutālīsameva ca
