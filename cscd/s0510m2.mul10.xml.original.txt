53. Tiṇadāyakavaggo
1. Tiṇamuṭṭhidāyakattheraapadānaṃ
1.
 ‘‘Himavantassāvidūre , lambako nāma pabbato;
Tattheva tisso tatthopatisso (sī. pī. ka.) sambuddho, abbhokāsamhi caṅkami.
2.
 ‘‘Migaluddo pure āsiṃ, araññe kānane ahaṃ;
Disvāna taṃ devadevaṃ, tiṇamuṭṭhimadāsahaṃ.
3.
 ‘‘Nisīdanatthaṃ buddhassa, datvā cittaṃ pasādayiṃ;
Sambuddhaṃ abhivādetvā, pakkāmiṃ pakkamiṃ (ka.) uttarāmukho.
4.
 ‘‘Aciraṃ gatamattassa gatamattaṃ maṃ (sī. syā.), migarājā apothayi aheṭhayi (sī. syā. pī.);
Sīhena pothito pātito (sī. pī.), ghāṭito (syā.) santo, tattha kālaṅkato ahaṃ.
5.
 ‘‘Āsanne me kataṃ kammaṃ, buddhaseṭṭhe anāsave;
Sumutto saravegova, devalokamagacchahaṃ.
6.
 ‘‘Yūpo tattha subho āsi, puññakammābhinimmito;
Sahassakaṇḍo satabheṇḍu, dhajālu haritāmayo.
7.
 ‘‘Pabhā  niddhāvate tassa, sataraṃsīva uggato;
Ākiṇṇo devakaññāhi, āmodiṃ kāmakāmihaṃ.
8.
 ‘‘Devalokā  cavitvāna, sukkamūlena codito;
Āgantvāna manussattaṃ, pattomhi āsavakkhayaṃ.
9.
 ‘‘Catunnavutito kappe, nisīdanamadāsahaṃ;
Duggatiṃ nābhijānāmi, tiṇamuṭṭhe idaṃ phalaṃ.
10.
 ‘‘Kilesā jhāpitā mayhaṃ, bhavā sabbe samūhatā;
Nāgova bandhanaṃ chetvā, viharāmi anāsavo.
11.
 ‘‘Svāgataṃ vata me āsi, mama buddhassa santike;
Tisso vijjā anuppattā, kataṃ buddhassa sāsanaṃ.
12.
 ‘‘Paṭisambhidā  catasso, vimokkhāpi ca aṭṭhime;
Chaḷabhiññā sacchikatā, kataṃ buddhassa sāsanaṃ’’.
Itthaṃ sudaṃ āyasmā tiṇamuṭṭhidāyako thero imā gāthāyo
Abhāsitthāti.
Tiṇamuṭṭhidāyakattherassāpadānaṃ paṭhamaṃ.
2. Mañcadāyakattheraapadānaṃ
13.
 ‘‘Vipassino bhagavato, lokajeṭṭhassa tādino;
Ekamañcaṃ ekaṃ veccaṃ (syā.), ekapacchaṃ (pī.) mayā dinnaṃ, pasannena sapāṇinā.
14.
 ‘‘Hatthiyānaṃ assayānaṃ, dibbayānaṃ samajjhagaṃ;
Tena mañcakadānena, pattomhi āsavakkhayaṃ.
15.
 ‘‘Ekanavutito  kappe, yaṃ mañcamadadiṃ tadā;
Duggatiṃ nābhijānāmi, mañcadānassidaṃ phalaṃ.
16.
 ‘‘Kilesā jhāpitā mayhaṃ…pe… viharāmi anāsavo.
17.
 ‘‘Svāgataṃ vata me āsi…pe… kataṃ buddhassa sāsanaṃ.
18.
 ‘‘Paṭisambhidā catasso…pe… kataṃ buddhassa sāsanaṃ’’.
Itthaṃ sudaṃ āyasmā mañcadāyako veccakadāyako (syā.), saddasaññikavaggepi idaṃ§apadānaṃ dissati thero imā gāthāyo abhāsitthāti.
Mañcadāyakattherassāpadānaṃ dutiyaṃ.
3. Saraṇagamaniyattheraapadānaṃ
19.
 ‘‘Āruhimha tadā nāvaṃ, bhikkhu cājīviko cahaṃ;
Nāvāya bhijjamānāya, bhikkhu me saraṇaṃ adā.
20.
 ‘‘Ekatiṃse  ito kappe, yaṃ so me saraṇaṃ adā;
Duggatiṃ nābhijānāmi, saraṇagamane phalaṃ.
21.
 ‘‘Kilesā  jhāpitā mayhaṃ…pe… viharāmi anāsavo.
22.
 ‘‘Svāgataṃ vata me āsi…pe… kataṃ buddhassa sāsanaṃ.
23.
 ‘‘Paṭisambhidā  catasso…pe… kataṃ buddhassa sāsanaṃ’’.
Itthaṃ sudaṃ āyasmā saraṇagamaniyo thero imā gāthāyo
Abhāsitthāti.
Saraṇagamaniyattherassāpadānaṃ tatiyaṃ.
4. Abbhañjanadāyakattheraapadānaṃ
24.
 ‘‘Nagare  bandhumatiyā, rājuyyāne vasāmahaṃ;
Cammavāsī tadā āsiṃ, kamaṇḍaludharo ahaṃ.
25.
 ‘‘Addasaṃ vimalaṃ buddhaṃ, sayambhuṃ aparājitaṃ;
Padhānaṃ pahitattaṃ taṃ, jhāyiṃ jhānarataṃ vasiṃ isiṃ (syā.).
26.
 ‘‘Sabbakāmasamiddhiñca, oghatiṇṇamanāsavaṃ;
Disvā pasanno sumano, abbhañjanamadāsahaṃ.
27.
 ‘‘Ekanavutito kappe, yaṃ dānamadadiṃ tadā;
Duggatiṃ nābhijānāmi, abbhañjanassidaṃ phalaṃ.
28.
 ‘‘Kilesā jhāpitā mayhaṃ…pe… viharāmi anāsavo.
29.
 ‘‘Svāgataṃ vata me āsi…pe… kataṃ buddhassa sāsanaṃ.
30.
 ‘‘Paṭisambhidā catasso…pe… kataṃ buddhassa sāsanaṃ’’.
Itthaṃ  sudaṃ āyasmā abbhañjanadāyako thero imā gāthāyo
Abhāsitthāti.
Abbhañjanadāyakattherassāpadānaṃ catutthaṃ.
5. Supaṭadāyakattheraapadānaṃ
31.
 ‘‘Divāvihārā  nikkhanto, vipassī lokanāyako;
Lahuṃ supaṭakaṃ supaṭikaṃ (syā.), pūpapavaṃ (pī.) datvā, kappaṃ saggamhi modahaṃ.
32.
 ‘‘Ekanavutito kappe, supaṭakamadāsahaṃ;
Duggatiṃ nābhijānāmi, supaṭassa idaṃ phalaṃ.
33.
 ‘‘Kilesā jhāpitā mayhaṃ…pe… viharāmi anāsavo.
34.
 ‘‘Svāgataṃ vata me āsi…pe… kataṃ buddhassa sāsanaṃ.
35.
 ‘‘Paṭisambhidā catasso…pe… kataṃ buddhassa sāsanaṃ’’.
Itthaṃ sudaṃ āyasmā supaṭadāyako thero imā gāthāyo
Abhāsitthāti.
Supaṭadāyakattherassāpadānaṃ pañcamaṃ.
6. Daṇḍadāyakattheraapadānaṃ
36.
 ‘‘Kānanaṃ vanamogayha, veḷuṃ chetvānahaṃ tadā;
Ālambaṇaṃ karitvāna, saṅghassa adadiṃ bahuṃ ahaṃ (sī. syā. pī.).
37.
 ‘‘Tena  cittappasādena, subbate abhivādiya;
Ālambadaṇḍaṃ datvāna, pakkāmiṃ uttarāmukho.
38.
 ‘‘Catunnavutito  kappe, yaṃ daṇḍamadadiṃ tadā;
Duggatiṃ nābhijānāmi, daṇḍadānassidaṃ phalaṃ.
39.
 ‘‘Kilesā jhāpitā mayhaṃ…pe… viharāmi anāsavo.
40.
 ‘‘Svāgataṃ vata me āsi…pe… kataṃ buddhassa sāsanaṃ.
41.
 ‘‘Paṭisambhidā catasso…pe… kataṃ buddhassa sāsanaṃ’’.
Itthaṃ  sudaṃ āyasmā daṇḍadāyako thero imā gāthāyo
Abhāsitthāti.
Daṇḍadāyakattherassāpadānaṃ chaṭṭhaṃ.
Tevīsatimaṃ bhāṇavāraṃ.
7. Girinelapūjakattheraapadānaṃ
42.
 ‘‘Migaluddo  pure āsiṃ, vipine vicaraṃ ahaṃ;
Addasaṃ virajaṃ buddhaṃ, sabbadhammāna pāraguṃ.
43.
 ‘‘Tasmiṃ mahākāruṇike, sabbasattahite rate;
Pasannacitto sumano, nelapupphamapūjayiṃ.
44.
 ‘‘Ekatiṃse  ito kappe, yaṃ pupphamabhipūjayiṃ;
Duggatiṃ nābhijānāmi, buddhapūjāyidaṃ phalaṃ.
45.
 ‘‘Kilesā jhāpitā mayhaṃ…pe… viharāmi anāsavo.
46.
 ‘‘Svāgataṃ vata me āsi…pe… kataṃ buddhassa sāsanaṃ.
47.
 ‘‘Paṭisambhidā catasso…pe… kataṃ buddhassa sāsanaṃ’’.
Itthaṃ sudaṃ āyasmā girinelapūjako thero imā gāthāyo
Abhāsitthāti.
Girinelapūjakattherassāpadānaṃ sattamaṃ.
8. Bodhisammajjakattheraapadānaṃ
48.
 ‘‘Ahaṃ pure bodhipattaṃ, ujjhitaṃ cetiyaṅgaṇe;
Taṃ gahetvāna chaḍḍesiṃ, alabhiṃ vīsatīguṇe.
49.
 ‘‘Tassa kammassa tejena, saṃsaranto bhavābhave;
Duve bhave saṃsarāmi, devatte cāpi mānuse.
50.
 ‘‘Devalokā cavitvāna, āgantvā mānusaṃ bhavaṃ;
Duve kule pajāyāmi, khattiye cāpi brāhmaṇe.
51.
 ‘‘Aṅgapaccaṅgasampanno, ārohapariṇāhavā;
Abhirūpo suci homi, sampuṇṇaṅgo anūnako.
52.
 ‘‘Devaloke  manusse vā, jāto vā yattha katthaci;
Bhave suvaṇṇavaṇṇo ca, uttattakanakūpamo.
53.
 ‘‘Mudukā  maddavā sniddhā mudu maddavā siniddhā (syā.), sukhumā sukumārikā;
Chavi me sabbadā hoti, bodhipatte suchaḍḍite suchaḍḍine (sī.).
54.
 ‘‘Yato kutoci gatīsu, sarīre samudāgate;
Na limpati rajojallaṃ, vipāko pattachaḍḍite.
55.
 ‘‘Uṇhe vātātape tassa, aggitāpena vā pana;
Gatte sedā na muccanti, vipāko pattachaḍḍite.
56.
 ‘‘Kuṭṭhaṃ gaṇḍo kilāso ca, tilakā piḷakā tathā;
Na honti kāye daddu ca, vipāko pattachaḍḍite.
57.
 ‘‘Aparampi guṇaṃ tassa, nibbattati bhavābhave;
Rogā na honti kāyasmiṃ, vipāko pattachaḍḍite.
58.
 ‘‘Aparampi guṇaṃ tassa, nibbattati bhavābhave;
Na hoti cittajā pīḷā, vipāko pattachaḍḍite.
59.
 ‘‘Aparampi guṇaṃ tassa, nibbattati bhavābhave;
Amittā na bhavantassa, vipāko pattachaḍḍite.
60.
 ‘‘Aparampi guṇaṃ tassa, nibbattati bhavābhave;
Anūnabhogo bhavati, vipāko pattachaḍḍite.
61.
 ‘‘Aparampi guṇaṃ tassa, nibbattati bhavābhave;
Aggirājūhi corehi, na hoti udake bhayaṃ.
62.
 ‘‘Aparampi  guṇaṃ tassa, nibbattati bhavābhave;
Dāsidāsā anucarā, honti cittānuvattakā.
63.
 ‘‘Yamhi āyuppamāṇamhi, jāyate mānuse bhave;
Tato na hāyate āyu, tiṭṭhate yāvatāyukaṃ.
64.
 ‘‘Abbhantarā ca bāhirā bahicarā (sī. pī. ka.), negamā ca saraṭṭhakā;
Nuyuttā honti sabbepi, vuddhikāmā sukhicchakā.
65.
 ‘‘Bhogavā yasavā homi, sirimā ñātipakkhavā;
Apetabhayasantāso, bhavehaṃ sabbato bhave.
66.
 ‘‘Devā  manussā asurā, gandhabbā yakkharakkhasā;
Sabbe te parirakkhanti, bhave saṃsarato sadā.
67.
 ‘‘Devaloke manusse ca, anubhotvā ubho yase;
Avasāne ca nibbānaṃ, sivaṃ patto anuttaraṃ.
68.
 ‘‘Sambuddhamuddisitvāna, bodhiṃ vā tassa satthuno;
Yo puññaṃ pasave poso, tassa kiṃ nāma dullabhaṃ.
69.
 ‘‘Magge  phale āgame ca, jhānābhiññāguṇesu ca;
Aññesaṃ adhiko hutvā, nibbāyāmi anāsavo.
70.
 ‘‘Purehaṃ bodhiyā pattaṃ, chaḍḍetvā haṭṭhamānaso;
Imehi vīsataṅgehi, samaṅgī homi sabbadā.
71.
 ‘‘Kilesā jhāpitā mayhaṃ…pe… viharāmi anāsavo.
72.
 ‘‘Svāgataṃ  vata me āsi…pe… kataṃ buddhassa sāsanaṃ.
73.
 ‘‘Paṭisambhidā catasso…pe… kataṃ buddhassa sāsanaṃ’’.
Itthaṃ sudaṃ āyasmā bodhisammajjako thero imā gāthāyo
Abhāsitthāti.
Bodhisammajjakattherassāpadānaṃ aṭṭhamaṃ.
9. Āmaṇḍaphaladāyakattheraapadānaṃ
74.
 ‘‘Padumuttaro nāma jino, sabbadhammāna pāragū;
Vuṭṭhahitvā samādhimhā, caṅkamī lokanāyako.
75.
 ‘‘Khāribhāraṃ gahetvāna, āharanto phalaṃ tadā;
Addasaṃ virajaṃ buddhaṃ, caṅkamantaṃ mahāmuniṃ.
76.
 ‘‘Pasannacitto sumano, sire katvāna añjaliṃ;
Sambuddhaṃ abhivādetvā, āmaṇḍamadadiṃ phalaṃ.
77.
 ‘‘Satasahassito kappe, yaṃ phalaṃ adadiṃ tadā;
Duggatiṃ nābhijānāmi, āmaṇḍassa idaṃ phalaṃ.
78.
 ‘‘Kilesā  jhāpitā mayhaṃ…pe… viharāmi anāsavo.
79.
 ‘‘Svāgataṃ vata me āsi…pe… kataṃ buddhassa sāsanaṃ.
80.
 ‘‘Paṭisambhidā  catasso…pe… kataṃ buddhassa sāsanaṃ’’.
Itthaṃ sudaṃ āyasmā āmaṇḍaphaladāyako thero imā
Gāthāyo abhāsitthāti.
Āmaṇḍaphaladāyakattherassāpadānaṃ navamaṃ.
10. Sugandhattheraapadānaṃ
81.
 ‘‘Imamhi bhaddake kappe, brahmabandhu mahāyaso;
Kassapo nāma gottena nāmena (sabbattha), uppajji vadataṃ varo.
82.
 ‘‘Anubyañjanasampanno, bāttiṃsavaralakkhaṇo;
Byāmappabhāparivuto, raṃsijālasamotthaṭo raṃsijālasamosaṭo (sī. pī.).
83.
 ‘‘Assāsetā yathā cando, sūriyova pabhaṅkaro;
Nibbāpetā yathā megho, sāgarova guṇākaro.
84.
 ‘‘Dharaṇīriva  sīlena, himavāva samādhinā;
Ākāso viya paññāya, asaṅgo anilo yathā.
85.
 ‘‘Sa kadāci mahāvīro, parisāsu visārado;
Saccāni sampakāseti, uddharanto mahājanaṃ.
86.
 ‘‘Tadā hi bārāṇasiyaṃ, seṭṭhiputto mahāyaso;
Āsahaṃ dhanadhaññassa anantadhanadhaññassa (ka.), pahūtassa bahū tadā.
87.
 ‘‘Jaṅghāvihāraṃ vicaraṃ, migadāyamupeccahaṃ mupesahaṃ (ka.);
Addasaṃ virajaṃ buddhaṃ, desentaṃ amataṃ padaṃ.
88.
 ‘‘Visaṭṭhakantavacanaṃ , karavīkasamassaraṃ;
Haṃsarutehi haṃsadundubhi (syā. pī.) nigghosaṃ, viññāpentaṃ mahājanaṃ.
89.
 ‘‘Disvā  devātidevaṃ taṃ, sutvāva madhuraṃ giraṃ;
Pahāyanappake bhoge, pabbajiṃ anagāriyaṃ.
90.
 ‘‘Evaṃ  pabbajito cāhaṃ, na cirena bahussuto;
Ahosiṃ dhammakathiko, vicittapaṭibhāṇavā.
91.
 ‘‘Mahāparisamajjhehaṃ, haṭṭhacitto punappunaṃ;
Vaṇṇayiṃ hemavaṇṇassa, vaṇṇaṃ vaṇṇavisārado.
92.
 ‘‘Esa khīṇāsavo buddho, anīgho chinnasaṃsayo;
Sabbakammakkhayaṃ patto, vimuttopadhisaṅkhaye.
93.
 ‘‘Esa so bhagavā buddho, esa sīho anuttaro;
Sadevakassa lokassa, brahmacakkappavattako.
94.
 ‘‘Danto dametā santo ca, sametā nibbuto isi;
Nibbāpetā ca assattho, assāsetā mahājanaṃ.
95.
 ‘‘Vīro sūro ca vikkanto dhīro ca (sī. pī.), pañño kāruṇiko vasī;
Vijitāvī ca sa jino, appagabbo anālayo.
96.
 ‘‘Aneñjo acalo dhīmā, amoho asamo muni;
Dhorayho usabho nāgo, sīho sakko garūsupi.
97.
 ‘‘Virāgo vimalo brahmā, vādī sūro raṇañjaho;
Akhilo ca visallo ca, asamo saṃyato vusabho (syā.), payato (pī.) suci.
98.
 ‘‘Brāhmaṇo  samaṇo nātho, bhisakko sallakattako;
Yodho buddho sutāsuto suto suto (sī. pī.), acalo mudito sito dito (sī.).
99.
 ‘‘Dhātā dhatā ca santi ca, kattā netā pakāsitā;
Sampahaṃsitā bhettā ca, chettā sotā pasaṃsitā.
100.
 ‘‘Akhilo ca visallo ca, anīgho akathaṃkathī;
Anejo virajo kattā, gandhā vattā pasaṃsitā.
101.
 ‘‘Tāretā atthakāretā, kāretā sampadāritā;
Pāpetā sahitā kantā, hantā ātāpī tāpaso hantā, tāpitā ca visositā (syā.).
102.
 ‘‘Samacitto saccaṭṭhito (syā.) samasamo, asahāyo dayālayo dayāsayo (sī.);
Accherasatto accheramanto (syā.) akuho, katāvī isisattamo.
103.
 ‘‘Nittiṇṇakaṅkho nimmāno, appameyyo anūpamo;
Sabbavākyapathātīto, sacca neyyantagū sabbaneyyantiko (syā.) jino.
104.
 ‘‘Sattasāravare sataraṃsīvare (syā.) tasmiṃ, pasādo amatāvaho;
Tasmā buddhe ca dhamme ca, saṅghe saddhā mahatthikā mahiddhikā (sī. ka.).
105.
 ‘‘Guṇehi evamādīhi, tilokasaraṇuttamaṃ;
Vaṇṇento parisāmajjhe, akaṃ kathiṃ (syā.) dhammakathaṃ ahaṃ.
106.
 ‘‘Tato cutāhaṃ tusite, anubhotvā mahāsukhaṃ;
Tato cuto manussesu, jāto homi sugandhiko.
107.
 ‘‘Nissāso mukhagandho ca, dehagandho tatheva me;
Sedagandho ca satataṃ, sabbagandhova hoti me sabbagandhotiseti me (sī. pī.).
108.
 ‘‘Mukhagandho  sadā mayhaṃ, padumuppalacampako;
Parisanto ādisanto (sī.), atikanto (syā.), atisanto (pī.) sadā vāti, sarīro ca tatheva me.
109.
 ‘‘Guṇatthavassa sabbantaṃ, phalaṃ tu phalantaṃ (syā.) paramabbhutaṃ;
Ekaggamanasā sabbe, vaṇṇayissaṃ bhāsitassa (syā.) suṇātha me.
110.
 ‘‘Guṇaṃ  buddhassa vatvāna, hitāya ca na sadisaṃ hitāya janasandhisu (sī. pī.), hitāya naṃ sukhāvahaṃ (syā.);
Sukhito sucitto (syā.) homi sabbattha, saṅgho vīrasamāyuto saraddhanisamāyuto (sī.).
111.
 ‘‘Yasassī sukhito kanto, jutimā piyadassano;
Vattā aparibhūto ca, niddoso paññavā tathā.
112.
 ‘‘Khīṇe āyusi pāsusi (syā.) nibbānaṃ, sulabhaṃ buddhabhattino;
Tesaṃ hetuṃ pavakkhāmi, taṃ suṇātha yathātathaṃ.
113.
 ‘‘Santaṃ  yasaṃ bhagavato, vidhinā abhivādayaṃ;
Tattha tatthūpapannopi yattha tatthūpapannopi (sī. pī.), yasassī tena homahaṃ.
114.
 ‘‘Dukkhassantakaraṃ buddhaṃ, dhammaṃ santamasaṅkhataṃ;
Vaṇṇayaṃ sukhado āsiṃ, sattānaṃ sukhito tato.
115.
 ‘‘Guṇaṃ vadanto buddhassa, buddhapītisamāyuto;
Sakantiṃ parakantiñca, janayiṃ tena kantimā.
116.
 ‘‘Jino te titthikākiṇṇe janoghe titthakākiṇṇe (sī. pī.), jino yo titthikātiṇṇo (syā.), abhibhuyya kutitthiye;
Guṇaṃ vadanto jotesiṃ thomesiṃ (syā.), nāyakaṃ jutimā tato.
117.
 ‘‘Piyakārī janassāpi, sambuddhassa guṇaṃ vadaṃ;
Saradova sasaṅkohaṃ, tenāsiṃ piyadassano.
118.
 ‘‘Yathāsattivasenāhaṃ , sabbavācāhi santhaviṃ;
Sugataṃ tena vāgiso, vicittapaṭibhānavā.
119.
 ‘‘Ye bālā vimatiṃ pattā, paribhonti mahāmuniṃ;
Niggahiṃ te saddhammena, paribhūto na tenahaṃ paribhūtena tenahaṃ (syā.).
120.
 ‘‘Buddhavaṇṇena sattānaṃ, kilese apanesahaṃ;
Nikkilesamano homi, tassa kammassa vāhasā.
121.
 ‘‘Sotūnaṃ  vuddhimajaniṃ buddhimajaniṃ (sī. pī.), buddhānussatidesako;
Tenāhamāsiṃ tenāpi cāsiṃ (syā.) sappañño, nipuṇatthavipassako.
122.
 ‘‘Sabbāsavaparikkhīṇo, tiṇṇasaṃsārasāgaro;
Sikhīva anupādāno, pāpuṇissāmi nibbutiṃ.
123.
 ‘‘Imasmiṃyeva kappasmiṃ, yamahaṃ santhaviṃ jinaṃ;
Duggatiṃ nābhijānāmi, buddhavaṇṇassidaṃ phalaṃ.
124.
 ‘‘Kilesā jhāpitā mayhaṃ…pe… viharāmi anāsavo.
125.
 ‘‘Svāgataṃ vata me āsi…pe… kataṃ buddhassa sāsanaṃ.
126.
 ‘‘Paṭisambhidā  catasso…pe… kataṃ buddhassa sāsanaṃ’’.
Itthaṃ sudaṃ āyasmā sugandho thero imā gāthāyo
Abhāsitthāti.
Sugandhattherassāpadānaṃ dasamaṃ.
Tiṇadāyakavaggo tepaññāsamo.
Tassuddānaṃ –
Tiṇado  mañcado ceva, saraṇabbhañjanappado;
Supaṭo daṇḍadāyī ca, nelapūjī tatheva ca.
Bodhisammajjako maṇḍo, sugandho dasamoti ca;
Gāthāsataṃ satevīsaṃ, gaṇitañcettha sabbaso.
