

 pañcamassa  paṭhamadutiyāni uttānatthāneva
asurasuttādivaṇṇanā niṭṭhitā

 tatiye appaṭivānīti bhāvappadhāno niddesoti āha anivattanatāti appaṭivānitāti vattabbe appaṭivānīti vuttaṃ tathā hi vīriyappavāhe vattamāne antarā eva paṭigamanaṃ nivattanaṃ paṭivānaṃ taṃ assa atthīti paṭivānī na paṭivānī appaṭivānī tassa bhāvo appaṭivānitā anivattanāti attho appaṭivānīti vā itthiliṅgavasenevāyaṃ niddeso antarāyeva paṭigamanaṃ nivattanaṃ paṭivānī na paṭivānī appaṭivānī anivattanāti attho
dutiyasamādhisuttavaṇṇanā niṭṭhitā

 catutthe saṇṭhapetabbanti sammadeva ṭhapetabbaṃ yathā pana ṭhapitaṃ saṇṭhapitaṃ hoti taṃ dassetuṃ sannisādetabbantiādi vuttaṃ tattha sannisādetabbanti samādhippaṭipakkhe kilese sannisīdāpentena cittaṃ gocarajjhatte sannisīdāpetabbanti ekodi kātabbanti abyaggabhāvāpādanena ekaggaṃ kātabbaṃ samādahitabbanti yathā ārammaṇe suṭṭhu appitaṃ hoti evaṃ sammā sammadeva ādahitabbaṃ suṭṭhu āropetabbaṃ samāhitaṃ kātabbanti attho
tatiyasamādhisuttavaṇṇanā niṭṭhitā

 pañcame chavālātanti chavānaṃ daḍḍhaṭṭhāne alātaṃ tenevāha susāne alātanti majjhaṭṭhāne gūthamakkhitanti pamāṇena aṭṭhaṅgulamattaṃ dvīsu ṭhānesu ādittaṃ majjhe gūthamakkhitaṃ kaṭṭhatthanti kaṭṭhena kātabbakiccaṃ sesamettha uttānameva chaṭṭhaṃ uttānameva
chavālātasuttādivaṇṇanā niṭṭhitā

 sattame khippanisantīti khippapañño tenāha khippanisāmanotiādi anurūpadhammanti lokuttarādhigamassa anucchavikasabhāvaṃ kalyāṇā sundarā parimaṇḍalapadabyañjanā vācā assāti kalyāṇavāco tenāha sundaravacanoti kalyāṇaṃ madhuraṃ vākkaraṇaṃ udāhāraghoso assāti kalyāṇavākkaraṇo guṇaparipuṇṇabhāvena pūre puṇṇabhāve bhavāti porī tāya poriyā tenāha guṇaparipuṇṇāyāti pure bhavattā poriyā nāgarikitthiyā sukhumālattanena sadisāti porī tāya poriyā sukhumālattanenāti iminā tassā vācāya mudusaṇhabhāvo vutto apalibuddhāyāti pittasemhādīhi na paliveṭhitāya adosāyāti sandiddhavilambitādidosarahitāya agaḷitapadabyañjanāyāti apatitapadabyañjanāya avirahitapadabyañjanāya ubhayametaṃ anelagalāyāti imasseva atthavacanaṃ anelagalāyāti hi anelāya ceva agalāya cāti attho atthaṃ viññāpetuṃ samatthāyāti ādimajjhapariyosānaṃ pākaṭaṃ katvā bhāsitatthassa viññāpanasatthāya aṭṭhamanavamadasamāni uttānatthāneva
khippanisantisuttādivaṇṇanā niṭṭhitā
asuravaggavaṇṇanā niṭṭhitā
dutiyapaṇṇāsakaṃ niṭṭhitaṃ

