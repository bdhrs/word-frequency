

atthipaṭiccaṃnāmāti atthitā paṭiccattho nāma asatipi sahajātapurejātādibhāve yasmiṃ sati yaṃ hoti so tassa paccayoti katvā yathā tathā atthitāmattaṃ idha paṭiccatthoti attho taṃ pana paṭiccatthaṃ byatirekamukhena pākaṭataraṃ kātuṃ yathātiādimāha tattha nissayādipaccayabhāvena paṭiccāti vuttanti nissayādipaccayabhāvato paccayabhūtaṃ cakkhādi paṭiccāti vuttaṃ ekissā seṇiyāti aṭṭhārasasu seṇīsu mayaṃ amukāya seṇiyā jātāmha na aññe viya appaññātāti evamettha atthaṃ vadanti
purato karaṇaṃ pamukhabhāvakaraṇaṃ nidhānarāsīti nidahitvā ṭhapitadhananicayo yasoti issariyaṃ taṃ pana yesu vattati tesu paṭṭhāpakaāṇākaraṇehi pākaṭo hotīti paṭṭhāpakamado āṇākaraṇamadoti ca vuttaṃ
vatthunāti jātiādipavattihetunā
patiṭṭhābhāvoti kusalakammesu patiṭṭhānābhāvo so pana yasmā kusalakiriyāya ṭhānaṃ na hoti tasmā kusalakaraṇe aṭṭhānanti āha pamādasaṅkhātassa atthassa evamādiko pariyāyoti yojanā ādisaddena vacīduccarite manoduccarite cittassa vossaggo makkho paḷāsoti ca evamādikassa saṅgaho daṭṭhabbo pamādo pamajjanādītiādiko tadatthappakāsako cittassa vossaggo vossaggānuppādanantiādiko tappariyāyappakāsako byañjanapariyāyo  ca apariyantoti sambandho cattāro khandhe dassetīti iminā sativossaggākārappavattā cattāro akusalakkhandhā pamādoti vadati
 anivātavuttitāya hetubhūto cittasampaggaho mānaviseso
 uttarabhāvo uttariyaṃ karaṇena uttariyaṃ karaṇuttariyaṃ sārambhena parassa kiriyato uttarikiriyā
neruttikavidhānenāti  ikāraccakārānañca rakāratāpādanena
attahitaṃ attāti uttarapadalopena niddesamāha yathā rūpabhavo rūpaṃ bhīmaseno bhīmoti ca ādinno patto vā attho attāti niruttinayena padasiddhi veditabbā
mudditassāti aṅkitassa
jānantasseva mahājanassa upādānādipaccayeti indhanudakacīvarādike pāripūrihetuke
gaṇṭhikā sayaṃ gaṇṭhikaraṇato patirūpavacanato aññesaṃ gaṇṭhibhedato ca gaṇṭhibhūtā
 abhejjantaratāya samāsevitatāya suṭṭhu āsevitatāya
 cirakālaparibhāvitattena temanakaraṇaṃ allabhāvakaraṇaṃ lobhavasena avassavananti attho
evaṃ sante kathaṃ khīyananti niddesoti āha khīyananti cātiādi
cīvaramaṇḍanādīnanti  cīvaramaṇḍanā pattamaṇḍanā senāsanamaṇḍanāti imesaṃ idāni taṃ visesanabhāvaṃ yojetvā dassetuṃ cīvarena hītiādi vuttaṃ
 sabhāgarahito sabhāgapaṭipakkho vā asabhāgo ananukūlānaṃ paṭikkūlatā vā tenāha mānathaddhatā virodho vāti
saṅkampanā ukkaṇṭhanāvasena anavaṭṭhānaṃ anavadhānaṃ vā tassa tassa ārammaṇassa taṇhāyanā
kāyassāti nāmakāyassa tasmiñhi avipphārike rūpakāyopi avipphāriko hoti
rāgādīnanti  rāgamohaahirikānottappavicikicchādīnaṃ
 tividhampi kuhanavatthuṃ dassetunti sambandho tatthāti mahāniddese tattha katamā kuhanā lābhasakkārasilokasannissitassātiādinā  idha khuddakavibhaṅge āgataṃ desanānayaṃ nissāya mahāniddesadesanā pavattāti āha nissayabhūtāya imāya pāḷiyāti
antarahitānīti antavikalāni chindantāni
lābhasakkārasilokahetu sambhāvanādhippāyena saṃyatākāradassanaṃ kohaññanti āha pāpicchatāya niratthakakāyavacīvipphandaniggahaṇaṃ korajanti yo saṃvegabahulo kukkuccako pubbenāparaṃ attanopi kiriyaṃ parisaṅkanto paccavekkhamāno tiṭṭhati tādisaṃ viya attānaṃ dassento atiparisaṅkitoti vutto
 pasaṃsāmukhena nindananti pasaṃsāvatthuto khipanaṃ bahi chaḍḍanaṃ yathā adāyakaṃ aho dānapatīti
gavesanakammanti  appakena lābhena mahantassa pariyesanakabyāpāro
 pokkharaṃ vuccati sundaraṃ vaṇṇassa sundarabhāvo vaṇṇapāripūrī hotīti āha vaṇṇapāripūrī vā vaṇṇapokkharatāti
seyyamānādiniddesesūti tattha katamo seyyassa seyyohamasmīti mānotiādinā  niddiṭṭhesu navasu mānaniddesesu seyyādipuggaloti idaṃ tattha pāḷiyaṃ seyyādīnaṃ navannaṃ puggalānaṃ āmaṭṭhattā vuttaṃ idha pana puggalāmasane sati seyyapuggalo ca āmasitabbo siyā tenevāha seyyamānabhāvepīti seyyamānabhāvepīti pisaddo ākaḍḍhako aseyyamānaniddesepi puggalāmasanassa katattā yassa kassacīti seyyādīsu yassa kassaci puggalassa
purimamānassāti  pubbe pavattassa sadisamānassa hīnamānassa vā sadisamānavaseneva pana pāḷi āgatā
 migānaṃ kotthuko anto pakkhīnaṃ pana vāyasoti  vacanato āha pakkhijātīsu vāyaso anto lāmakoti
virāganti arahattaṃ
mānasampayuttacchando taṇhāchando mānasabhāvaṃ anugato seyyādito sampaggaṇhanavasena pavatto mānasampayuttakattukamyatāchando vā mānacchando
tatthāti tasmiṃ vilambane nipphādetabbe yuttaṃ anucchavikaṃ muttaṃ vissaṭṭhaṃ siliṭṭhaṃ sahitaṃ atthadvayavibhāvakaṃ vā
anuddayassevāti mettāyantassa viya anukampantassa viya vikappanāti āha sahananditādikassāti mettādipatirūpena pavattagehasitasinehassāti attho tenāha tādisorāgoti attho yujjatīti evampi tatthāti pāḷipadassa attho yujjati parānuddayatāhetuko hi parānuddayatāsahito so vitakkoti
 kāmaguṇapāripūriyā yebhuyyena loko sambhāvetīti āha anavaññattatthameva kāmaguṇe ca patthetīti


bandhatīti kujjhanākāraṃ bandhati ghaṭeti upanāho hi āghātavatthunā cittaṃ bandhanto viya hoti yato aññathā pavattitvāpi avidite upanāhe āghātavatthusannissitova hoti
dantehichinditvāti dantehi chinditvā viya ekadesaṃ apanetvā ekadesaṃ gahetvāti adhippāyo
accayaṃ katvāti vītikkamaṃ katvā paṭicchādaneti attanā katassa accayassa paṭicchādane vocchindanaṃ vītikkamakiriyāya appaṭijānavasena upacchindanaṃ vocchindanena chādanā vocchindanachādanā
asammābhāsane saṭhasaddo loke niruḷhoti āha yo na sammā bhāsati so saṭhoti saṭhassa yakkhasūkarasadisataṃ dassento kucchi vā piṭhi vā jānituṃ na sakkāti āha indajālasadiso vā eso daṭṭhabbo
yo sabbathā vipannajjhāsayopi samāno kāyavacībhedamattena attānaṃ sampannaṃ viya dassetvā  lokaṃ vañcento aññathā santaṃ aññathā pavedeti tenāha tenetaṃ sāṭheyyaṃ māyāto balavatarā vañcanāti daṭṭhabbanti santadosapaṭicchādanameva hi māyā tenevāti balavataravañcanābhāveneva daḷhakerāṭiyañhi parikkhatatāti vuttaṃ
abhāvepīti pisaddena ko pana vādo bhāveti dasseti yadipi hi puthujjanānaṃ ekaccānañca sekkhānaṃ yathārahaṃ attābhinivesādīhi katūpakāraṃ rūparāgādisaṃyojanakiccaṃ sādheti ekaccānaṃ pana vinā eva tehīti kassacipi kilesassa avikkhambhitattā kathañcipi avimutto kāmabhavo ajjhattaggahaṇassa visesapaccayoti ajjhattanti vuccati tadabhāvato bahiddhāti laddhavohāre rūpārūpabhave kevalampi saṃyojanakiccaṃ sādhentaṃ pavattatīti tato eva rūpārūpāvacarasattānaṃ bahiddhāsaṃyojanabhāvahetajātanti ca bahiddhāsaṃyojananti vuccatīti imamatthamāha sakkāyadiṭṭhādīnaṃ yojanaṃ nāmāti


 avijjābhavataṇhāhi  viya issāmacchariyadomanassādisahāyabhūtena dosenapi bhavābhisaṅkharaṇaṃ hotīti akusalamūlāneva vaṭṭamūlānīti tenāha tīhi kathitoti
 rūpārūpāvacaravipākānaṃ santapaṇītabhāvena uḷāratamattā tattha sātisayo bhavarāgo vutto
mānena ṭhapanāti mānena seyyādivasena attano ṭhapanā ṭhapanāti ca dahanā paggaṇhanā vā
taṃsampayuttāti  dosasampayuttā
tesaṃ vaṇṇabhedanti tesaṃ jīvānaṃ vaṇṇavisesaṃ tesaṃ vā tathā kathentānaṃ sutvā byāpīti sakalalokabyāpī sakalasarīrabyāpī vā parimaṇḍaloti paramāṇuppamāṇo hutvā parimaṇḍalo ādisaddena aṅguṭṭhappamāṇo vayappamāṇotiādikaṃ saṅgaṇhāti
utuvipariṇāmajo sītādiutuviparivattajāto opakkamiko attano parassa vā tādisaupakkamanibbatto visamaparihārajo cirāsanaciraṭṭhānādinā kāyassa visamapariharaṇato jāto sannipātajo sañcayato paṭṭhāya paccekaṃ visamākārato dosattayasamodhānato jāto kammasamuṭṭhāno utuvipariṇāmādīhi vinā kammato samuṭṭhito pittasemhavātasamuṭṭhānā pana pittādīnaṃ adhikabhāveneva vuttā sabbassāpi hi rogassa dosattayaṃ āsannakāraṇaṃ dosappakopena vinā abhāvato kammaṃ padhānakāraṇaṃ katokāse eva tasmiṃ uppajjanato itaraṃ pana tassa sahakārikāraṇaṃ daṭṭhabbaṃ tayidaṃ pubbekatahetuvādino paṭikkhipanti upapajjavedanīyaphalampi pubbekatahetukapakkhikameva atītaddhikattā kammassāti arucisūcanatthaṃ kirasaddaggahaṇaṃ karoti upapajjavedanīyañca kira paṭikkhipantīti
dāhakāraṇatāyāti rāgādidasavidhaggidāhassa narakaggidāhassa ca kāraṇatāya
puthunimittasabhāvesūti  puthu nānākilesādīnaṃ kāraṇasabhāvesu
 addanaṃ addā maddavo anekatthattā dhātūnaṃ tappaṭikkhepena anaddāti āha amudutā vā anaddāti
 ayonisomanasikārahetukattā āvajjanāya akusalānukūlakiccatā daṭṭhabbā


evaṃsaddenāti  nidassanatthena evaṃsaddenāti adhippāyo bhavo eva abhivuddho abhavo yathā asekkhā dhammāti  dutiyasmiṃ pakkhe bhavābhavasaddena sampattivipattiyo vuddhihāniyo vā vuttāti veditabbā
agatiyāti ayuttagatiyā appatirūpakiriyāyāti attho
kodhūpāyāsa mātugāmā vā ūmiādibhayanti yojanā pañcakāmaguṇamātugāmaggahaṇeti pañcakāmaguṇaggahaṇe mātugāmaggahaṇe ca
sayaṃkataṃ sukhadukkhantiādikā diṭṭhi yadipi aññesampi diṭṭhigatikānaṃ attheva timbaruko pana tathādiṭṭhiko bhagavantaṃ upasaṅkamitvā pucchīti sā diṭṭhi timbarukadiṭṭhīti  vuttā tenāha timbaruko āgatattāti


āgamanassa paṭisandhiggahaṇavasenāti adhippāyo
upacayanatoti vaḍḍhanato aññathāti lābhato takkanato ca aññappakāro gahitoti taṃ dassento saddhāruciādīhīti āha anussavato hi saddahanaṃ ruccanaṃ pana jātissarañāṇatopi hoti ādisaddena khantiādīnaṃ saṅgaho
 akkhanti  mūlaṃ etesanti akkhantimūlakā dukkaṭadubbhāsitatādidosā tādisāni kāyavacīmanoduccaritāni
udaggatāsaṅkhāto avūpasamo na uddhaccasaṅkhātoti pītiyā eva savipphārikatāsaṅkhātaṃ asantasabhāvaṃ āha avūpasamahetubhūtoti vikkhepahetubhūto pītiyā ākāroti pītiyā pavattiākāro


tenāti kodhādīnaṃyeva vivādamūlattā
 kusalānuyoge sātaccaṃ kusalānuyogasātaccaṃ
gaṇena sattasamūhena saṅgaṇi sannipatanaṃ yena saddhiṃ tena saṅgati gaṇasaṅgaṇikā kassaci ghāsacchādanādikassa
upavitakketīti ārammaṇaṃ upecca takketi
adhiccasamuppannikoti adhiccasamuppanno attā ca loko cāti evaṃvādī


osīdanākārenāti  kattabbakamme anussahanākārena
te abhinivesā asaññīvādā vadanti etehīti


dasamassāti aṭṭhānaghātassa
ajjhattanti gocarajjhattaṃ adhippetaṃ etassa gāthāvacanassa niṭṭhapetvāti abhinivissa
aññesaṃ phassādīnaṃ saṅkhatabhāve yathāsakaṃpaccayehi yenākārena mānassa sātisayā pavatti taṃ dassetuṃ ahanti asmīti cāti vuttaṃ attanoti diṭṭhigataparikappitassa attano yathā mānassa sampaggahavasena evaṃ taṇhāya mamattavasena diṭṭhiyā niccādivasena pavatti visesavatī samānepi anāgatakālāmasaneti āha bhavissantī vuttoti ahamasmīti pana pavattamānasseva bhavatīti sabbapadasādhāraṇassa mānasseva vasena iñjitāditā aṭṭhakathāyaṃ vuttā


saṅkappananti  kusalatāti vuttapadassa atthavacanaṃ tassā upāyacintāya micchābhāvo sāvajjabhāvo tadākāro mohoti yathāvuttākārena pavatte cittuppāde moho tassāpi yathāvuttapaccavekkhaṇāyapi yathākatapāpepi adhimānasampayuttaṃ sañjānanaṃ pakatipurisantaradassanādivasena pavattaṃ diṭṭhisampayuttacittaṃ phalaṃ viya vimuttanti gahitaṃ daṭṭhabbaṃ


visesaṃakatvāti anupanidhānaṃ samato ca asamato ca upanidhānanti imaṃ vibhāgaṃ akatvā yo itthaṃ evaṃ aññathāti padehi pakāsito
visesassāti itthaṃ evaṃ aññathāti yathāvuttasseva visesassa diṭṭhiyāti diṭṭhiyā gahitāya tadavinābhāvinī taṇhā dassitā sīsasīsamūlakehīti catūhi sīsehi dvādasahi ca sīsamūlakehi sayameva ca taṇhā dassitāti yojanā yadi diṭṭhimānagāhopi idhādhippeto yato taṇhāmānadiṭṭhivasena samūhagāhatoti  aṭṭhakathāyaṃ vuttaṃ kathaṃ taṇhāvicaritānīti vacananti āha diṭṭhimānesūtiādi taṃmūlakattāti taṇhāmūlakattā
 na avakkarīyatīti anavakārī taṃ anavakāriṃ katvā taṃ padantarena vibhāvento anavakkari taṃ katvāti āha vikkhepanaṃ avayavato vibhāgo attato avinibbhujitvāti yvāyaṃ diṭṭhigatikaparikappito attā tato avisuṃ katvā
 bahikatāni rūpādīni upagantvā pavattā taṇhā upādāyāti vuttāti yojanā
ekaccassa  puggalassa ekasmiṃ attabhāve kassaci taṇhāvicaritassa asambhavo kassacideva sambhavoti āha kassaci sambhavadassanatthaṃ vuttanti


