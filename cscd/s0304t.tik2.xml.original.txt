3. Mātugāmasaṃyuttaṃ
1. Paṭhamapeyyālavaggo
1-2. Mātugāmasuttādivaṇṇanā
280-281.Aguṇaṅgehīti  aguṇakoṭṭhāsehi. Rūpayatīti rūpaṃ, sarīrarūpaṃ. Sarīrarūpaṃ pāsaṃsaṃ etassa atthīti rūpavā, tappaṭikkhepena na ca rūpavā, sampannarūpo na hotīti attho. Ñātikulato aññato vā āgatāya bhogasampadāya abhāvena na bhogasampanno. Dussīloti nissīlo. Nissīlatāya eva cassā pubbuṭṭhāyitādiācārābhāvo vutto. Ālasiyoti ālasiyatāya yutto. Pajañcassa na labhatīti pajābhāvasīsena tassā parivārahāni vuttā. Parivattetabbanti purisavasena parivattetabbaṃ.
Mātugāmasuttādivaṇṇanā niṭṭhitā.
3. Āveṇikadukkhasuttavaṇṇanā
282. Āveṇitabbato mariyādāya visuṃ asādhāraṇato passitabbato āveṇikāni. Paṭipacceke puggale niyuttānīti pāṭipuggalikāni. Paricārikabhāvanti upaṭṭhāyikabhāvaṃ.
Āveṇikadukkhasuttavaṇṇanā niṭṭhitā.
4. Tīhidhammehisuttādivaṇṇanā
283-303.Maccheramalapariyuṭṭhitenāti macchariyamalena abhibhūtena. Tenāti kassaci kiñci adānena ca. Etaṃ ‘‘maccheramalapariyuṭṭhitenā’’tiādi vuttaṃ. Vilokento vicarati issāpakatacittatāya. Pañcamādīni yāva ekādasamā uttānatthāneva.
Tīhidhammehisuttādivaṇṇanā niṭṭhitā.
3. Balavaggo
1. Visāradasuttavaṇṇanā
304.Rūpasampattirūpabalaṃ taṃsamaṅgino upatthambhakabhāvato. Esa nayo sesesupi. Balāni hi sattānaṃ vuḍḍhiyā upatthambhakapaccayo hoti, yathā taṃ āhāro. Tenāha – ‘‘imānī’’tiādi.
Visāradasuttavaṇṇanā niṭṭhitā.
2-10. Pasayhasuttādivaṇṇanā
305-313.Abhibhavitvā sabbaṃ antojanaṃ sāmikañca. Nāsentīti nāsanaṃ adassanaṃ nenti nīharantīti attho.
Pasayhasuttādivaṇṇanā niṭṭhitā.
Mātugāmasaṃyuttavaṇṇanā niṭṭhitā.
