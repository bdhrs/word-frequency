Tevīsatima pariccheda
Yodhalābho
1.
 Balalakkhaṇarūpeti ,
Tejojavaguṇehi ca;
Aggo hutvā mahākāyo,
So ca kaṇḍūlavāraṇo.
2.
 Nandīmitto suranimilo, mahāsoṇo goṭṭhayimbaro;
Theraputtābhayo bharaṇo, veḷusumano tatheva ca.
3.
 Khañjadevo phussadevo, labhiyya vasabhopi ca;
Ete dasa mahāyodhā, tassā’hesuṃ mahabbalā.
4.
 Ahu eḷārarājassa, mitto nāma camūpati;
Tassa kammantagāmamhi, pācīnakhaṇḍarājiyā.
5.
 Cittapabbatasāmantā, ahu bhaginiyā suto;
Kosohitavatthaguyho, mātulasseva nāmato.
6.
 Dūrampi parisappantaṃ, daharaṃ taṃ kumārakaṃ;
Ābajjha nandiyā kaṭyaṃ, nisadamhi abandhisu.
7.
 Nisadaṃ kaḍḍhato tassa, bhūmiyaṃ parisappato;
Ummārātikkame nandi, sā chajjati yato tato.
8.
 Nandimittoti ñāyittha, dasanāgabalo ahu;
Vuddho nagaramāgamma, so upaṭṭhāsi mātulaṃ.
9.
 Thūpādīsu asakkāraṃ, karonto damiḷe tadā;
Ūruṃ akkammapādena, hatthena itaraṃ tuso.
10.
 Gahetvā sampadāletvā, bahikkhapatiṃ thāmavā;
Devā antaradhāpenti, tena khittaṃ kaḷevaraṃ.
11.
 Damiḷānaṃ khayaṃ disvā, rañño ārocayiṃ sutaṃ;
‘‘Sahoṭṭaṃ gaṇhathetaṃ’’ti, vuttaṃ kātuṃ na sakkhisuṃ.
12.
 Cintesi  nandimitto so, ‘‘evampi karato mama;
Janakkhayo kevalañhi, natthi sāsanajotanaṃ.
13.
 Rohaṇe khattiyā santi, pasannaṃ ratanattaye;
Tattha katvā rājasevaṃ, gaṇhitvā damiḷe’khile.
14.
 Rajjaṃ datvā khattiyānaṃ, jotessaṃ buddhasāsanaṃ’’;
Iti gantvā gāmaṇissa, taṃ kumārassa sāvayi.
15.
 Mātuyā mantayitvā so, sakkāraṃ tassa kārayi;
Sakkato nandimitto so, yodho vasi tadantike.
16.
 Kākavaṇṇo tissarājā, vāretuṃ damiḷisadā;
Mahāgaṅgāya titthesu, rakkhaṃ sabbesu kārayi.
17.
 Ahu dīghābhayo nāma, rañño’ñña bhariyā suto;
Kacchakatitthe gaṅgāya, tena rakkhamakārayi.
18.
 So rakkhākaraṇatthāya, samantā yojanadvaye;
Mahākulamhā ekekaṃ, puttaṃ āṇāpayi tahiṃ.
19.
 Koṭṭhivāle janapade, gāme khaṇḍakaviṭṭhike;
Sattaputto kulapati, saṅgho nāmā’si issaro.
20.
 Tassāpi dhūtaṃ pāhesi, rājaputto sutatthiko;
Sattamo nimilo nāma, dasahatthibalo suto.
21.
 Tassa akammasīlattā, khīyantā chapi bhātaro;
Rocayuṃ tassa gamanaṃ, na tu mātā pitā pana.
22.
 Kujjhitvā sesabhātūnaṃ, pātoyeva tiyojanaṃ;
Gantvā suraggameyeva, rājaputtaṃ apassiso.
23.
 So taṃ vimaṃsanatthāya, dūre kicce niyojayi;
Cetiya pabbatā sanne, dvāra maṇḍalagāmake.
24.
 Brāhmaṇo kuṇḍalo nāma, vijja te me sahāyako;
Samuddapāre bhaṇḍāni, tassa vijjanti santike.
25.
 Gantvā taṃ tena dinnāni, bhaṇḍakāni idhā’hara;
Iti vatvāna bhojetvā, lekhaṃ datvā vissajjayi.
26.
 Tato nava yojanañhi, anurādhapuraṃ idaṃ;
Pubbaṇheyeva gantvāna, so taṃ brāhmaṇa maddasa.
27.
 ‘‘Nhatvā  vāpiyaṃ tāta, ehī’’ti āha brāhmaṇo;
Idhā’nāgata pubbattā, nhatvāna tissavāpiyaṃ.
28.
 Mahābodhiñca pūjetvā, thūpārāme ca cetiyaṃ;
Nagaraṃ pavisitvāna, passitvā sakalaṃ puraṃ.
29.
 Āpaṇā gandhamādāya, uttara dvārato tato;
Nikkhammuppala khettamhā, gahetvā uppalāni ca.
30.
 Upāgami brāhmaṇaṃ taṃ, puṭṭho tenā’ha so gatiṃ;
Sutvā so brāhmaṇo tassa, pubbāgamamidhāgamaṃ.
31.
 Vimhito cintayī evaṃ, ‘‘purisā jānīyo ayaṃ;
Sace jāneyya eḷāro, imaṃ hatthe karissati.
32.
 Tasmā’yaṃ damiḷā’sanne, vāsetuṃ neva arahati;
Rājaputtassa pituno, santike vāsamarahati’’.
33.
 Eva mevaṃ likhitvāna, lekhaṃ tassa samappayi;
Puṇṇavaḍḍhana vatthāni, paṇṇākāre bahūpi ca.
34.
 Datvā taṃ bhojayitvā ca, pesesī sakhisantikaṃ;
So vaḍḍhamānacchāyāyaṃ, gatvā rājasutanti kaṃ.
35.
 Lekhañca paṇṇākāre ca, rājaputtassa appayi;
Tuṭṭho āha ‘‘sahassena, pasādetha ima’’nti so.
36.
 Issaṃ kariṃsu tassa’ññe, rājaputtassa sevakā;
So taṃ dasasahassena, pasādāpesi dārakaṃ.
37.
 Tassa kesaṃ likhāpetvā, gaṅgāyeva nahāpiya;
Puṇṇavaḍḍhana vatthayugaṃ, gandhamālañca sundaraṃ;
Acchādetvā vilimpetvā, maṇḍayitvā surūpakaṃ.
38.
 Sīsaṃ dukūlapaṭṭena, veṭhayitvā upānayuṃ;
Attano parihārena, bhattaṃ tassa adāpayi.
39.
 Attano dasasahassa-agghanasayanaṃ subhaṃ;
Sayanatthaṃ adāpesi, tassa yodhassa khattiyo.
40.
 So  sabbaṃ ekato katvā, netvā mātāpitantikaṃ;
Mātuyā dasasahassaṃ, sayanaṃ pituno adā.
41.
 Taṃyeva rattiṃ āgantvā, rakkhaṭhāne addassayi;
Pabhāte rājaputto taṃ, sutvā tuṭṭhamano ahu.
42.
 Datvā paricchadaṃ tassa, parivārajanaṃ tathā;
Datvā dasasahassānī, pesesi pitusantikaṃ.
43.
 Yodho dasasahassāni, netvā mātāpitantikaṃ;
Tesaṃ datvā kākavaṇṇa-tisso rājā mupāgami.
44.
 So gāmaṇikumārassa, tamappesi mahīpati;
Sakkato suranimilo, yodho vasi tadantike.
45.
 Kuṭumbarikaṇṇikāyaṃ,
Hundarīvāpi gāmake;
Tisassa aṭṭhamo putto,
Ahosi soṇa nāmako.
46.
 Sattavassikakālepi, tālagacche aluñci so;
Dasa vassikakālamhi, tāle luñcimahabbalo.
47.
 Kāle na so mahāsoṇo,
Dasa hatthi balo ahu;
Rājā taṃ tādisaṃ sutvā,
Gahetvā pitusantikā.
48.
 Gāmaṇissa kumārassa, adāsi posanatthiko;
Tena so laddhasakkāro, yodho vasi tadantike.
49.
 Girināme janapade, gāme nicchelaviṭṭhike;
Dasahatthibalo āsi, mahānāgassa atrajo.
50.
 Lakuṇṭakasarīrattā, ahu goṭṭhaka nāmako;
Karonti keḷiparihāsaṃ, tassa jeṭṭhā cha bhātaro.
51.
 Te gantvā māsakhettatthaṃ, koṭṭayitvā mahāvanaṃ;
Tassa bhāgaṃ ṭhapetvāna, gantvā tassa nivedayuṃ.
52.
 So  gantvā taṃ khaṇaṃyeva, rukkhe imbarasaññite;
Luñcitvāna samaṃ katvā, bhūmiṃ gantvā nivedayi.
53.
 Gantvāna bhātaro tassa, disvā kammanta mabbhutaṃ;
Tassa kammaṃ kittayantā, āgacchiṃsu tadantikaṃ.
54.
 Tadupādāya so āsi, goṭṭhayimbaranāmako;
Tatheva rājā pāhesi, tambi gāmaṇisantikaṃ.
55.
 Koṭipabbatasāmantā, kittigāmamhi issaro;
Rohaṇo nāma gahapati, jātaṃ puttakamattano.
56.
 Samāna nāmaṃ kāresi, goṭṭhakāhayarājino;
Dārako so balī āsi, dasadvādasavassiko.
57.
 Asakkuṇeyyapāsāṇe, uddhattuṃ catupañcahi;
Kīḷamāno khipi tadā, so kīḷāguḷake viya.
58.
 Tassa soḷasavassassa, pitā gadamakārayi;
Aṭṭhatiṃsaṅgulavaṭṭaṃ, soḷasahatthadīghakaṃ.
59.
 Kālānaṃ nāḷikerānaṃ,
Khandhe āhacca tāya so;
Te pātayitvā teneva,
Yo dho so pākaṭo ahu.
60.
 Tatheva rājā pāhesi, tampi gāmaṇisantike;
Upaṭṭhāko mahāsumma-therassā’si pitā pana.
61.
 So mahāsummatherassa, dhammaṃ sutvā kuṭumbiko;
Sotāpattiphalaṃ patto, vihāre koḷapabbate.
62.
 Sotu sañjātasaṃvego, ārocetvāna rājino;
Datvā kuṭumbaṃ puttassa, pabbaji therasantike.
63.
 Bhāvanaṃ anuyuñjitvā, arahattamapāpuṇi;
Putto tena’ssa paññāyi, theraputtābhayo iti.
64.
 Kappakandaragāmamhi, kumārassa suto ahu;
Bharaṇo nāma so kāle, dasadvādasavassike.
65.
 Dārakehi  vanaṃ gantvā’-nubandhitvā sase bahū;
Pādena paharitvāna, dvikhaṇḍaṃ bhūmiyaṃ khipi.
66.
 Gāmikehi vanaṃ gantvā, soḷasavassiko pana;
Tatheva pātesi lahuṃ, miga gokaṇṇasūkare.
67.
 Bharaṇo so mahāyodho,
Teneva pākaṭo ahu;
Tatheva rājā vāsesi,
Tampi gāmaṇisantike.
68.
 Girigāme janapade, kuṭumbiyaṅgaṇagāmake;
Kuṭumpivasabho nāma, ahosi tattha sammato.
69.
 Veḷo janapado tassa, sumano giribhojako;
Sahāyassa sute jāte, paṇṇākārapurassarā.
70.
 Gantvā ubho sakaṃ nāmaṃ, dārakassa akārayuṃ;
Taṃ vuddhaṃ attano gehe, vāsesi siribhojako.
71.
 Tasse’ko sindhavo posaṃ, kañcinā rohituṃ adā;
Disvā tu veḷusumanaṃ, ayaṃ arohako mama.
72.
 Anurūpo’ti cintetvā,
Pahaṭṭho hesitaṃ akā;
Taṃ ñatvā bhojako ‘‘assaṃ,
Ārohā’’ti tamāhaso.
73.
 So assaṃ āruhitvā taṃ, sīghaṃ dhāvayi maṇḍale;
Maṇḍale sakale asso, ekābaddho adissi so.
74.
 Nisīdi dhāvato ca’ssa, vassahāro’va piṭṭhiyaṃ;
Mocetipi uttariyaṃ, bandhatipi anādaro.
75.
 Taṃ disvā parisā sabbā, ukkuṭṭhiṃ sampavattayi;
Datvā dasasahassāni, tassa so giribhojako.
76.
 Rājānucchaviko’yaṃti, haṭṭho rañño adāsi taṃ;
Rājā taṃ veḷusumanaṃ, attanoyeva santike.
77.
 Kāretvā  tassa sakkāraṃ, vāsesi bahumānayaṃ;
Nakulanagarakaṇṇikāyaṃ, gāme mahinda doṇike.
78.
 Abhayassa’ntime putto, devonāmā’si thāmavā;
Īsakaṃ pana khañjattā, khañjadevoti taṃ viduṃ.
79.
 Migamaṃ gāmavāsīhi, saha gantvāna so tadā;
Mahise anubandhitvā, mahante uṭṭhituṭṭhite.
80.
 Hatthena pāde gaṇhitvā, bhametvā sīsamatthake;
Asumha bhūmiṃ cuṇṇeti, tesaṃ aṭṭhīni māṇavo.
81.
 Taṃ pavattiṃ suṇitvāva, khañjadevaṃ mahīpati;
Vāsesi āharāpetvā, gāmaṇisse’va santike.
82.
 Cittalapabbatā’sanne, gāme kapiṭṭhanāmake;
Uppalassa suto āsi, phussadevoti nāmako.
83.
 Gantvā saha kumārehi, vihāraṃ so kumārako;
Bodhiyā pūjitaṃ saṅkhaṃ, ādāya dhamithāmasā.
84.
 Asanīpātasaddova, saddo tassa mahā ahu;
Ummattā viya āsuṃ te, bhītā sabbepi dārakā.
85.
 Tena so āsi ummāda-phussa devoti pākaṭo;
Dhanusippaṃ akāresi, tassa vaṃsāgataṃ pitā.
86.
 Saddavedhi vijjuvedhī, vālavedhī ca so ahu;
Vālukāpuṇṇasakaṭaṃ, baddhadhammasataṃ tathā.
87.
 Asano dumbaramayaṃ, aṭṭhasoḷasaaṅgulaṃ;
Tathā ayo lohamayaṃ, paṭṭaṃdi caturaṅgali.
88.
 Nibbedhayatikaṇṇena, kaṇḍo tena visajjito;
Thale aṭṭhusabhaṃ yāti, jale tu usabhaṃ pana.
89.
 Taṃ suṇitvā mahārājā, pavattiṃ pitusantikā;
Tampi āṇāpayitvāna, gāmaṇimhi avāsayi.
90.
 Tulādhāranagāsanne, vihāravāpi gāmake;
Mattakuṭumbissa suto, ahu vasabhanāmako.
91.
 Taṃ  sujātasarīrattā, labhiya vasabhaṃ viduṃ;
So vīsativassuddesamhi, mahākāyabalo ahu.
92.
 Ādāya so katipayo, puriseyeva ārabhi;
Khettatthiko mahāvāpiṃ, karonto taṃ mahabbalo.
93.
 Dasahi dvādasahi vā, vahitabbe dhurehipi;
Vahanto paṃsupiṇḍe so, lahuṃ vāpiṃ samāpayi.
94.
 Tena so pākaṭo āsi, tampi ādāya bhūmipo;
Datvā taṃ tassa sakkāraṃ, gāmaṇissa adāsi taṃ.
95.
 Vasabhodakavāroti, kaṃ khettaṃ pākaṭaṃ ahu;
Evaṃ labhiyāvasabho, vasi gāmaṇisantike.
96.
 Mahāyodhānametesaṃ, dasannampi mahipati;
Puttassa sakkārasamaṃ, sakkāraṃ kārayi tadā.
97.
 Āmantetvā mahāyodhe, dasāpi ca disampati;
‘‘Yodhe dasadase’keko, esathā’ti udāhari.
98.
 Te tathevā’nayuṃ yodhe, tesampāha mahīpati;
Tassa yodhasahassāpi, tatheva pariyesituṃ.
99.
 Tathā tepā’nayuṃ yodhe, tesampāhaṃ mahīpati;
Punayodhasahassassa, tatheva pariyesituṃ.
100.
 Tathā tepā’nayuṃ yodhe, sabbe sampiṇḍitā tu te;
Ekādasasahassāni, yodhāsataṃ tathā dasa.
101.
 Sabbe te laddhasakkārā, bhūmipālena sabbadā;
Gāmaṇiṃ rājaputtaṃ taṃ, vasiṃsu parivāriya.
102.
 Iti sucaritajātabbhutaṃ,
Suṇiya naro matimā sukhattiko;
Akusalapathato parammukho,
Kusalapathe’bhirameyya sabbadāti.
Sujanappasādasaṃvegatthāya kate mahāvaṃse
Yodhalābho nāma
Tevīsatimo paricchedo.
