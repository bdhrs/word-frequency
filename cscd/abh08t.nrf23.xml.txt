24. Catuvīsatimo paricchedo
Paccayaniddesavaṇṇanā
1395.Rūpaṃrūpassāti rūpaṃ rūpassa. Arūpassa nāmassa.
1396.Missakassāti nāmarūpamissakassāti attho.
1397.Tipañca cāti pannarasa ca.
1399.Ekoti  kammapaccayo. Dvekālikoti atītapaccuppannakālavasena dvīsu kālesu niyutto. Dassitoti bhagavatā desito.
Iti abhidhammāvatāraṭīkāya
Paccayaniddesavaṇṇanā niṭṭhitā.
Catuvīsatimo paricchedo.
Nigamanakathāvaṇṇanā
1401.Sumatimativicārabodhanoti sumatīnaṃ sundarapaññānaṃ kavīnaṃ matiyā vicārassa bodhano. Vimativimohavināsanoti vimatīnaṃ bālānaṃ vimohassa vināsano. Kumatimatimahātamonāsoti kumatīnaṃ bālānaṃ mahātamasannibhāya matiyā nāsako. Paṭumatibhāsakaroti paṭūnaṃ paṇḍitānaṃ tikkhapaññāya obhāsakaro.
1402.Sumatināmako bhikkhu asamānato asadisāya pūjāya mama āyācito yato yasmā  kāraṇā, tato tasmā kāraṇā ayaṃ abhidhammāvatāro. Padāto padāti koṭṭhāsato koṭṭhāsato. Hitavibhāvanā bhāvanāti hitappakāsanāya bhāvanāya mayā racito. Atha vā ahaṃ sumatinā bhikkhunā asamānato mānato āyācito yato yasmā, tato tasmā.
1405.Tividhā byappathānañhi gatiyoti byappathānaṃ vacanānaṃ atthaganthayuttivasena tividhā gatiyo.
1406.Nikāyantaraladdhīhīti aññasmiṃ nikāye laddhīhi. Vācanāmagganissitoti vacanappabandhanissito.
1410.Asaṃkiṇṇakulākuleti  asammissakulehi ākiṇṇe. Supasannasitodaketi madhurasītodake.
1411.Saṅkaṭeti sambādhe.
1412.Kelāsasikharākārapāsādapaṭimaṇḍiteti rajatapabbatamatthakanibhehi pāsādehi alaṅkate.
1413.Vividhākāracārupākāragopureti vividhasaṇṭhānamanuññapākāradvārakoṭṭhake.
1414.Sallekhāti sallekhavutti. Sākhalyeti sakhilabhāve. Satāti satisampannena.
1415.Vassavalāhakā devāti vassavalāhakabhūtā devā amarā.
Nigamanakathāvaṇṇanā niṭṭhitā.
Abhidhammāvatārapurāṇaṭīkā niṭṭhitā.
 Namo tassa bhagavato arahato sammāsambuddhassa
Abhidhammāvatāra-abhinavaṭīkā
(Paṭhamo bhāgo)
Ganthārambhakathā
(Ka) visuddhakaruṇāñāṇaṃ , buddhaṃ sambuddhapūjitaṃ;
Dhammaṃ saddhammasambhūtaṃ, vande saṃghaṃ niraṅgaṇaṃ.
(Kha) sāriputtaṃ mahātheraṃ, pariyattivisāradaṃ;
Namāmi santavuttiṃ me, guruṃ gāravabhājanaṃ.
(Ga) vandantena mayā evaṃ,
Yā laddhā puññasampadā;
Hitvā tassānubhāvena,
Antarāye asesato.
(Gha) mahāvihāravāsīnaṃ , therānaṃ thirasīlinaṃ;
Vaṃsālaṅkārabhūtena, bhūtānuggahakārinā.
(Ṅa) therena buddhadattena, racitaṃ yaṃ manoramaṃ;
Piṭake abhidhammasmiṃ, otārupāyabhāvato.
(Ca) abhidhammāvatāroti, laddhanāmena vissutaṃ;
Nānānipuṇagambhīranayaṃ pakaraṇuttamaṃ.
(Cha) atthasaṃvaṇṇanaṃ tassa, ārabhissaṃ yathābalaṃ;
Pāmojjajananatthāya, ābhidhammikabhikkhunanti.
