Sattavīsatima pariccheda
Lohapāsādamaho
1.
 Tato rājā vicintesi, vissutaṃ sussutaṃ sutaṃ;
Mahāpañño sadā puñño, paññāya katanicchayo.
2.
 ‘‘Dīpappasādako thero, rājino ayyakassa me;
Evaṃ kirāhanattā te, duṭṭhagāmaṇibhūpati.
3.
 Mahāpuñño mahāthūpaṃ, soṇṇamāliṃ manoramaṃ;
Vīsaṃhatthasataṃ uccaṃ, kāressati anāgate.
4.
 Puno uposathāgāraṃ, nānāratanamaṇḍitaṃ;
Navabhūmaṃ karitvāna, lohapāsāda meva ca.
5.
 Iti cintiya bhūmindo, likhitvevaṃ ṭhapāpitaṃ;
Pekkhāpento rājagehe, ṭhitaṃ eva karaṇḍake.
6.
 Sovaṇṇapaṭṭaṃ laddhāna, lekhaṃ tattha avācayi;
‘‘Cattālīsasataṃ vassaṃ, atikkamma anāgate.
7.
 Kākavaṇṇasuto  duṭṭha-gāmaṇimanujādhipo;
Idañcidañca evañca, kāressatī’’ti vācitaṃ.
8.
 Sutvā haṭṭho udānetvā, appoṭṭhesi mahīpati;
Tato pāto’va gantvāna, mahāmeghavanaṃ subhaṃ.
9.
 Sannipātaṃ kārayitvā, bhikkhusaṅghassa abravi;
‘‘Vimānatulyaṃ pāsādaṃ, kārayissāmi vo ahaṃ.
10.
 Dibbaṃ vimānaṃ pesetvā, tadā lekhaṃ adātha me’’;
Bhikkhusaṅgho visajjesi, aṭṭha khīṇāsave tahiṃ.
11.
 Kassapamunino kāle, asoko nāma brāhmaṇo;
Aṭṭha salākabhattāni, saṅghassa pariṇāmiya.
12.
 Bharaṇiṃ nāma dāsiṃ so, ‘‘niccaṃ dehī’’ti abravi;
Datvā sā tāni sakkaccaṃ, yāvajīvaṃ tato cutā.
13.
 Ākāsaṭṭhavimānamhi, nibbattirucire subhe;
Accharānaṃ sahassena, sadā’si parivāritā.
14.
 Tassā ratanapāsādo, dvādasayojanuggato;
Yojanānaṃ parikkhepo, cattālīsañca aṭṭha ca.
15.
 Kūṭāgārasahassena, maṇḍito navabhūmiko;
Sahassagabbhasampanno, rājamāno catummukho.
16.
 Sahassasaṅkhasaṃvutti, sīhapañjara nettavā;
Sakiṅkaṇikajālāya, sajjito vedikāya ca.
17.
 Ambalaṭṭhikapāsādo, tassa majjhe ṭhito ahu;
Santamato dissamāno, paggahitadhajākulo.
18.
 Tāvatiṃsañca gacchantā, disvā theraṃ tameva te;
Hiṅgulena tadā lekhaṃ, lekhayitvā paṭe tato.
19.
 Nivattitvāna āgantvā, paṭaṃ saṅghassa dassayuṃ;
Saṅgho paṭaṃ gahetvā taṃ, pāhesi rājasantikaṃ.
20.
 Taṃ  disvā sumano rājā, āgammārāma muttamaṃ;
Ālekhatulyaṃ kāresi, lohapāsāda muttamaṃ.
21.
 Kammārambhanakāleva, catudvāramhi bhogavā;
Aṭṭhasatasahassāni, hiraññāni ṭhapāpayi.
22.
 Puṭasahassa vatthāni, dvāre dvāre ṭhapāpayi;
Guḷa telasakkharamadhu-purā cāneka cāṭiyo.
23.
 ‘‘Amūlakakamma mettha, na kātabba’’nti bhāsiya;
Agghāpetvā kataṃ kammaṃ, tesaṃ mūlamadāpayi.
24.
 Hatthasataṃ hatthasataṃ, āsi ekeka passato;
Uccato tattakoyeva, pāsādo hi catummukho.
25.
 Tasmiṃ pāsāda seṭṭhasmiṃ, ahesuṃ navabhūmiyo;
Ekekissā bhūmiyā ca, kūṭāgārasatāni ca.
26.
 Kūṭāgārāni sabbāni, sajjhunā khacitā na’yuṃ;
Pavālavedikā tesaṃ, nānāratana bhūsitā.
27.
 Nānāratana cittāni, tāsaṃ padumakāni ca;
Sajjhakiṃkiṇikāpanti-parikkhittāva tā ahu.
28.
 Sahassaṃ tattha pāsādo, gabbhā āsuṃ susaṅkhatā;
Nānāratana khacitā, sīhapañjaranettavā.
29.
 Nārivāhanayānantu, sutvā vessavaṇassa so;
Tadā kāramakāresi, majjhe ratanamaṇḍapaṃ.
30.
 Sīhabyagghādirūpehi, devatā rūpakehi ca;
Ahu ratanamayohe’sa, thambhehi ca vibhūsito.
31.
 Muttājālaparikkhepo, maṇḍapante samantato;
Pavālavedikā cettha, pubbe vuttavidhā ahu.
32.
 Sattaratana cittassa, vemajjhe maṇḍapassa tu;
Ruciro dantapallaṅko, rammo phalikasantharo.
33.
 Dantamayāpassaye’ttha, suvaṇṇamaya sūriyo;
Sajjhumaye candimā ca, tārā ca muttakā mayā.
34.
 Nānāratana  padumāni, tattha tattha yathārahaṃ;
Jātakāni ca tattheva, āsuṃ soṇṇalatantare.
35.
 Mahagghapaccattharaṇe, pallaṅke’ti manorame;
Manoharā’siṭṭhapitā, ruciraṃ dantabījanī.
36.
 Pavālapādukā tattha, phalikamhi patiṭṭhitā;
Setacchattaṃ sajjhudaṇḍaṃ, pallaṅko’parisobhatha.
37.
 Sattaratana mayānettha, aṭṭhamaṅgalikāni ca;
Catuppadānaṃ pantī ca, maṇimuttantarā ahuṃ.
38.
 Rajatānañca ghaṇṭānaṃ, pantī bhattantalambitā;
Pāsādachattapallaṅka-maṇḍapā’suṃ anagghikā.
39.
 Mahaggha paññapāpesi, mañcapīṭhaṃ yathārahaṃ;
Tatheva bhūmattharaṇaṃ, kambalañca mahārahaṃ.
40.
 Ācāma kumbhisovaṇṇā, uluṅko ca ahu tahiṃ;
Pāsāda paribhogesu, sesesu ca kathā’ vakā.
41.
 Cārupākāra parivāro,
So catudvārakoṭṭhako;
Pāsādo’laṅkato sobhi,
Tāvatiṃsa sabhā viya.
42.
 Tamba lohiṭṭhakāhe’so,
Pāsādo chādito ahu;
Loha pāsāda vohāro,
Tena tassa ajāyatha.
43.
 Naṭṭhite lohapāsāde, so saṅghaṃ sannipātayi;
Rājā saṅgho sannipati, maricavaṭṭimahe viya.
44.
 Puthujjanā’va aṭṭhaṃsu, bhikkhū paṭhamabhūmiyaṃ;
Tepiṭakā dutiyāya, sotāpannādayo pana.
45.
 Eke  keyeva aṭṭhaṃsu, tatiyādīsu bhūmisu;
Arahanto ca aṭṭhaṃsu, uddhaṃ catūsu bhūmisu.
46.
 Saṅghassa datvā pāsādaṃ, dakkhiṇambupurassaraṃ;
Rājā’dattha mahādānaṃ, sattāhaṃ pubbakaṃ piya.
47.
 Pāsāda mahacattāni, mahācāgena rājinā;
Anagghāni ṭhapetvāna, ahesuṃ tiṃsakoṭiyo.
48.
 Nissāre dhananicaye visesasāraṃ,
Ye dānaṃ parigaṇayanti sādhupaññā;
Te dānaṃ vipulamapeta cittasaṅgā,
Sattānaṃ hitaparamā dadanti evaṃti.
Sujanappasādasaṃvegatthāya kate mahāvaṃse
Lokahapāsādamaho nāma
Sattavīsatimo paricchedo.
