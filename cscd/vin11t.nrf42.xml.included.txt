
 mahesinā  dvīsu vibhaṅgesu paññattāni yāni pārājikādīni sikkhāpadāni uposathe uddisanti tesaṃ sikkhāpadānaṃ samuṭṭhānaṃ bhikkhūnaṃ pāṭavatthāya ito paraṃ pavakkhāmi taṃ samāhitā suṇāthāti yojanā
 kāyo ca vācā ca kāyavācā cāti acittakāni yāni tīṇi samuṭṭhānāni tāneva cittena paccekaṃ yojitāni sacittakāni tīṇi samuṭṭhānāni hontīti evameva samuṭṭhānaṃ purimānaṃ dvinnaṃ vasena ekaṅgikaṃ tatiyacatutthapañcamānaṃ vasena dvaṅgikaṃ chaṭṭhassa vasena tivaṅgikañcāti evaṃ chadhā samuṭṭhānavidhiṃ vadantīti yojanā kāyo vācāti ekaṅgikaṃ dvayaṃ kāyavācā  kāyacittaṃ vācācittanti duvaṅgikattayaṃ kāyavācācittanti aṅgabhedena tividhampi avayavabhedena samuṭṭhānabhedavidhiṃ chappakāraṃ vadantīti adhippāyo
tesu chasu samuṭṭhānesu ekena vā samuṭṭhānena dvīhi vā tīhi vā catūhi vā chahi vā samuṭṭhānehi nānā āpattiyo jāyareti sambandho
tattha tāsu nānāpattīsu pañca samuṭṭhānāni etissāti pañcasamuṭṭhānā evarūpā kāci āpatti na vijjati ekamekaṃ samuṭṭhānaṃ yāsanti viggaho pacchimeheva tīhipīti sacittakeheva tīhi samuṭṭhānehi yā āpatti ekasamuṭṭhānā hoti sā sacittakānaṃ tiṇṇamaññatarena hotīti adhippāyo
tatiyacchaṭṭhatopi cāti kāyavācato kāyavācācittato ca catutthacchaṭṭhato cevāti kāyacittato  kāyavācācittato ca pañcamacchaṭṭhatopi cāti vācācittato kāyavācācittato ca kāyato kāyacittatoti paṭhamaṃ dvisamuṭṭhānaṃ vācato vācācittatoti dutiyaṃ kāyavācato kāyavācācittatoti tatiyaṃ kāyacittato kāyavācācittatoti catutthaṃ vācācittato kāyavācācittatoti pañcamaṃ dvisamuṭṭhānanti evaṃ pañcadhā eva ṭhitehi dvīhi samuṭṭhānehi esā dvisamuṭṭhānāpatti jāyate samuṭṭhāti na aññatoti kāyato vācatoti ekaṃ vācato kāyavācatoti ekanti evaṃ yathāvuttakkamavipariyāyena yojitehi aññehi samuṭṭhānehi na samuṭṭhāti
paṭhamehi ca tīhīti kāyato vācato kāyavācatoti paṭhamaṃ niddiṭṭhehi tīhi acittakasamuṭṭhānehi pacchimehi cāti kāyacittato vācācittato kāyavācācittatoti evaṃ pacchā vuttehi sacittakehi tīhi samuṭṭhānehi na aññatoti kāyato vācato kāyacittato vācato kāyavācato kāyacittatoti evaṃ vuttavipallāsato aññehi tīhi samuṭṭhānehi na samuṭṭhāti
paṭhamā tatiyā ceva catutthacchaṭṭhatopi cāti kāyato kāyavācato kāyacittato kāyavācācittatoti etehi catūhi samuṭṭhānehi ceva dutiyā cchaṭṭhatopi cāti  vācato kāyavācato vācācittato kāyavācācittatoti imehi catūhi cāti catusamuṭṭhānenāpatti
sā evaṃ dvidhā ṭhitehi catūhi samuṭṭhānehi jāyate na panaññatoti kāyato vācato kāyavācato kāyacittatoti evamādinā vipallāsanayena yojitehi  catūhi samuṭṭhānehi na samuṭṭhāti cha samuṭṭhānāni yassā sā chasamuṭṭhānā sacittakehi tīhi acittakehi tīhīti chahi eva samuṭṭhānehi samuṭṭhātīti pakārantarābhāvā idha na aññatoti na vuttaṃ
āha ca aṭṭhakathācariyo mātikaṭṭhakathāyaṃ
 samuṭṭhāti etasmāti samuṭṭhānaṃ kāyādi chabbidhaṃ ekaṃ samuṭṭhānaṃ kāraṇaṃ yassā sā ekasamuṭṭhānā pakārantarābhāvā tidhā kathaṃ sacittakānaṃ tiṇṇaṃ samuṭṭhānānaṃ vasena tividhā dvīhi samuṭṭhānehi samuṭṭhitā dvisamuṭṭhitā dvisamuṭṭhānāpattīti attho pañcadhāti vuttanayena pañcappakārā tīṇi samuṭṭhānāni yassā sā tisamuṭṭhānā cattāri samuṭṭhānāni yassā sā caturuṭṭhānā tisamuṭṭhānā ca caturuṭṭhānā ca ticaturuṭṭhānāti ekadesasarūpekaseso tisamuṭṭhānā dvidhā vibhattā catusamuṭṭhānā ca dvidhā eva vibhattāti attho chahi samuṭṭhānehi samuṭṭhitā chasamuṭṭhitā chasamuṭṭhānāti attho ekadhāti pakārantarābhāvā ekadhāva ṭhitāti adhippāyo
sabbā āpattiyo samuṭṭhānavisesato evaṃ terasadhā ṭhitānaṃ samuṭṭhānabhedānaṃ nānattato tehi samuṭṭhitānaṃ paṭhamaṃ paññattattā sīsabhūtānaṃ sikkhāpadānaṃ vasena teraseva nāmāni labhanti tāni ito paraṃ vakkhāmīti yojanā
paṭhamantimavatthuñcāti paṭhamapārājikasamuṭṭhānaṃ dutiyanti adinnādānasamuṭṭhānaṃ sañcarittakanti sañcarittasamuṭṭhānaṃ samanubhāsananti samanubhāsanasamuṭṭhānaṃ kathinaṃ eḷakalomakanti padacchedo kathinasamuṭṭhānaṃ eḷakalomasamuṭṭhānañca
padasodhammanti  padasodhammasamuṭṭhānaṃ addhānaṃ theyyasatthanti addhānasamuṭṭhānaṃ theyyasatthasamuṭṭhānaṃ desanāti dhammadesanāsamuṭṭhānaṃ bhūtārocanakanti bhūtārocanasamuṭṭhānaṃ corivuṭṭhāpananti corivuṭṭhāpanasamuṭṭhānaṃ
ananuññātakañcāti ananuññātakasamuṭṭhānañcāti etāni terasa tehi samuṭṭhānehi samuṭṭhitānaṃ tesaṃ sikkhāpadānaṃ paṭhamaṃ paṭhamaṃ niddiṭṭhānaṃ paṭhamapārājikādisikkhāpadasamuṭṭhānānaṃ itaresaṃ pubbaṅgamabhāvato sīsānīti vuttāni yathāha parivāraṭṭhakathāyaṃ paṭhamapārājikaṃ nāma ekaṃ samuṭṭhānasīsaṃ sesāni tena sadisānītiādi  terasete samuṭṭhānanayāti ete sīsavasena dassitā terasa samuṭṭhānanayā viññūhi upālittherādīhi
tattha terasasu samuṭṭhānasīsesu yāti yā pana āpatti ādipārājikuṭṭhānāti paṭhamapārājikasamuṭṭhānā
 adinnādānasaddo pubbako paṭhamo etissā taṃsamuṭṭhānāpattiyāti adinnādānapubbakā adinnādānasamuṭṭhānāti uddiṭṭhāti yojanā
jātūti ekaṃsena
 ayaṃ samuṭṭhānavasena samanubhāsanāsamuṭṭhānāti vuttāti yojanā
 kathinasaddo upapado yassā taṃsamuṭṭhānāya āpattiyā sā kathinupapadā kathinasamuṭṭhānāti matā ñātā ayaṃ samuṭṭhānavasena kathinasamuṭṭhānāti ñātāti attho
 eḷakalomasaddo  ādi yassā taṃsamuṭṭhānāpattiyā sā eḷakalomādisamuṭṭhānāti attho
ettha samuṭṭhānesu
 bhūtārocanasaddo  pubbabhāgo etissā taṃsamuṭṭhānāya āpattiyāti bhūtārocanapubbakā bhūtārocanasamuṭṭhānāti attho
 samuṭṭhānaṃ samuṭṭhitaṃ corivuṭṭhāpanaṃ samuṭṭhitaṃ yassā sā corivuṭṭhāpanasamuṭṭhitā corivuṭṭhāpanasamuṭṭhānāti attho
tatthāti terasasamuṭṭhānasīsesu samuṭṭhānaṃ sacittakanti idaṃ paṭhamantiādīhi paccekaṃ yojetabbaṃ paṭhamaṃ samuṭṭhānanti paṭhamapārājikasamuṭṭhānaṃ dutiyaṃ samuṭṭhānanti adinnādānasamuṭṭhānaṃ catutthaṃ samuṭṭhānanti samanubhāsanasamuṭṭhānaṃ navamaṃ samuṭṭhānanti theyyasatthasamuṭṭhānaṃ dasamaṃ samuṭṭhānanti dhammadesanāsamuṭṭhānaṃ dvādasamaṃ samuṭṭhānanti corivuṭṭhāpanasamuṭṭhānaṃ
samuṭṭhāneti samuṭṭhānasīse sadisāti tena tena samuṭṭhānasīsena samuṭṭhānā āpattiyo idhāti imasmiṃ samuṭṭhānavinicchaye dissareti dissante dissantīti attho atha vā idha dissareti idha ubhatovibhaṅge etesu terasasamuṭṭhānesu ekekasmiṃ aññānipi sadisāni samuṭṭhānāni dissantīti attho idāni tāni sarūpato nidassetumāha sukkañcātiādi tattha sukkanti sukkavissaṭṭhisikkhāpadaṃ esa nayo kāyasaṃsaggotiādīsupi yadettha duviññeyyaṃ taṃ vakkhāma
pubbupaparipāko cāti  jānaṃ pubbupagataṃ bhikkhunti  sikkhāpadañca bhikkhuniparipācitanti  piṇḍapātasikkhāpadañca raho bhikkhuniyāsahāti bhikkhuniyā saddhiṃ raho nisajjasikkhāpadañca sabhojane raho dve cāti sabhojane kule anupakhajjasikkhāpadañca dve rahonisajjasikkhāpadāni ca aṅgulī udake hasanti aṅgulipatodañca udakahasadhammasikkhāpadañca
pahāre uggire cevāti pahāradānasikkhāpadañca talasattiuggiraṇasikkhāpadañca tepaññāsā ca sekhiyāti pañcasattatisekhiyāsu vakkhamānāni ujjagghikādīni samanubhāsanasamuṭṭhānāni dasa chattapāṇiādīni dhammadesanāsamuṭṭhānāni ekādasa theyyasatthasamuṭṭhānaṃ  sūpodanaviññattisikkhāpadañcāti bāvīsati sikkhāpadāni ṭhapetvā parimaṇḍalanivāsanādīni itarāni tepaññāsa sekhiyasikkhāpadāni ca adhakkhakubbhajāṇuñcāti bhikkhunīnaṃ adhakkhakaubbhajāṇusikkhāpadañca gāmantaramavassutāti gāmantaragamanaṃ avassutassa hatthato khādanīyaggahaṇasikkhāpadañca
talamaṭṭhudasuddhi cāti talaghātaṃ jatumaṭṭhaṃ udakasuddhikādiyanañca vassaṃvutthāti vassaṃvutthā chappañcayojanānīti  sikkhāpadañca ovādāya na gacchantīti ovādāya agamanasikkhāpadañca nānubandhe pavattininti vuṭṭhāpitaṃ pavattiniṃ dve vassāni nānubandheyyāti  sikkhāpadañcāti ubhatovibhaṅge niddiṭṭhā ime pañcasattati dhammā kāyacittasamuṭṭhitā methunena samā ekasamuṭṭhānā matāti yojanā
ettha ca pāḷiyaṃ chasattatīti gaṇanaparicchedo samuṭṭhānasikkhāpadena saha dassito idha pana taṃ vinā taṃsadisānameva  gaṇanā dassitā teneva paṭhamaṃ samuṭṭhānasīsaṃ pāḷiyaṃ gaṇanāyapi dassitaṃ idheva na dassitaṃ upari katthaci samuṭṭhānasīsassa dassanaṃ panettha vakkhamānānaṃ taṃsadisabhāvadassanatthaṃ gaṇanāya vakkhamānāya antogadhabhāvadassanatthaṃ teneva tatthapi taṃ vinā gaṇanaṃ vakkhati
paṭhamapārājikasamuṭṭhānavaṇṇanā
viggahanti manussaviggahasikkhāpadaṃ uttari cevāti uttarimanussadhammasikkhāpadañca duṭṭhullanti duṭṭhullavācāsikkhāpadaṃ attakāmatāti attakāmapāricariyasikkhāpadañca duṭṭhadosā duve cevāti dve duṭṭhadosasikkhāpadāni ca dutiyāniyatopi cāti dutiyaaniyatasikkhāpadañca
acchindanañcāti sāmaṃ cīvaraṃ datvā acchindanañca pariṇāmoti saṅghikalābhassa attano pariṇāmanañca musāomasapesuṇāti musāvādo ca omasavādo ca bhikkhupesuññañca duṭṭhullārocanañcevāti duṭṭhullāpattiārocanasikkhāpadañca pathavīkhaṇanampi cāti pathavīkhaṇanasikkhāpadañca
bhūtagāmañcavādo cāti bhūtagāmasikkhāpadaṃ aññavādakasikkhāpadañca ujjhāpanakameva cāti ujjhāpanakasikkhāpadañca nikkaḍḍho siñcanañcevāti vihārato nikkaḍḍhanañca udake tiṇādisiñcanañca āmisahetu cāti āmisahetu bhikkhuniyo ovādasikkhāpadañca
bhuttāvinti bhuttāviṃ anatirittena khādanīyādinā pavāraṇasikkhāpadañca ehanādarinti ehāvuso gāmaṃ vāti  vuttasikkhāpadañca anādariyasikkhāpadañca bhiṃsāpanameva cāti  bhikkhubhiṃsanakañca apanidheyyāti pattādiapanidhānasikkhāpadañca sañcicca pāṇanti sañcicca pāṇaṃ jīvitāvoropanañca sappāṇakampi cāti jānaṃ sappāṇakaudakasikkhāpadañca
ukkoṭanañcāti punakammāya ukkoṭanañca ūnoti ūnavīsativassasikkhāpadañca saṃvāsoti ukkhittakena saddhiṃ saṃvāsasikkhāpadañca nāsane cāti nāsitakasāmaṇerasambhogasikkhāpadañca sahadhammikanti sahadhammikaṃ vuccamānasikkhāpadañca vilekhā cāti vilekhāya saṃvattantīti  āgatasikkhāpadañca mohanāti mohanasikkhāpadañca amūlakena cāti amūlakena saṅghādisesena anuddhaṃsanasikkhāpadañca
kukkuccaṃ khīyanaṃ datvāti kukkuccauppādanañca dhammikānaṃ kammānaṃ chandaṃ datvā khīyanañca cīvaraṃ datvā khīyanañca pariṇāmeyya puggaleti saṅghikaṃ lābhaṃ puggalassa pariṇāmanasikkhāpadañca kiṃ te akālaṃ acchindeti kiṃ te ayye eso purisapuggalo karissatīti  āgatasikkhāpadañca akālacīvaraṃ kālacīvaranti adhiṭṭhahitvā bhājanasikkhāpadañca bhikkhuniyā saddhiṃ cīvaraṃ parivattetvā acchindanasikkhāpadañca duggahanirayena cāti duggahitena dupadhāritena paraṃ ujjhāpanasikkhāpadañca nirayena vā brahmacariyena vā abhisapanasikkhāpadañca
gaṇassa cāti gaṇassa cīvaralābhaṃ antarāyaṃ kareyyāti  vuttasikkhāpadañca vibhaṅgañcāti dhammikaṃ cīvaravibhaṅgaṃ paṭibāheyyāti  vuttasikkhāpadañca dubbalāsā tatheva cāti dubbalacīvarapaccāsāya cīvarakālasamayaṃ atikkāmeyyāti   vuttasikkhāpadañca dhammikaṃ kathinuddhāranti dhammikaṃ  kathinuddhāraṃ paṭibāheyyāti  vuttasikkhāpadañca sañciccāphāsumeva cāti bhikkhuniyā sañcicca aphāsuṃ kareyyāti  vuttasikkhāpadañca
sayaṃ upassayaṃ datvāti bhikkhuniyā upassayaṃ datvā kupitā anattamanā nikkaḍḍheyyāti  vuttasikkhāpadañca akkoseyya cāti bhikkhuṃ akkoseyya vā paribhāseyya vāti  vuttasikkhāpadañca caṇḍikāti caṇḍīkatā gaṇaṃ paribhāseyyāti  vuttasikkhāpadañca kulamaccharinī assāti kulamaccharinī assāti  vuttasikkhāpadañca gabbhiniṃ vuṭṭhāpeyya cāti gabbhiniṃ vuṭṭhāpeyyāti  vuttasikkhāpadañca
pāyantinti pāyantiṃ vuṭṭhāpeyyāti  vuttasikkhāpadañca dve ca vassānīti dve vassāni chasu dhammesu asikkhitasikkhaṃ sikkhamānaṃ vuṭṭhāpeyyāti  vuttasikkhāpadañca saṅghenāsammatanti sikkhitasikkhaṃ sikkhamānaṃ saṅghena asammataṃ vuṭṭhāpeyyāti  vuttasikkhāpadañca tisso gihigatā vuttāti ūnadvādasavassaṃ gihigataṃ  paripuṇṇadvādasavassaṃ gihigataṃ dve vassāni chasu dhammesu asikkhitasikkhaṃ  dvevassāni sikkhitasikkhaṃ saṅghena asammatanti  vuttasikkhāpadāni ca tissoyeva kumārikāti ūnavīsativassaṃ kumāribhūtantiādinā  nayena vuttā tisso ca
ūnadvādasavassā dveti ūnadvādasavassā vuṭṭhāpeyya  paripuṇṇadvādasavassā saṅghena asammatā vuṭṭhāpeyyāti  vuttāni dve sikkhāpadāni ca alaṃ tāva teti alaṃ  tāva te ayye vuṭṭhāpitenāti  vuttasikkhāpadañca sokāvassāti caṇḍiṃ sokāvāsaṃ sikkhamānaṃ vuṭṭhāpeyyāti  vuttasikkhāpadañca pārivāsikacchandadānatoti pārivāsikachandadānena sikkhamānaṃ vuṭṭhāpeyyāti  vuttasikkhāpadañca
anuvassaṃ duve cāti anuvassaṃ vuṭṭhāpeyya  ekaṃ vassaṃ dve vuṭṭhāpeyyāti   vuttasikkhāpadāni cāti ekūnasattati sikkhāpadāni adinnādānatulyattāti adinnādānena samānasamuṭṭhānattā tisamuṭṭhānikā katāti sacittakehi tīhi samuṭṭhānehi samuṭṭhahantīti vuttā
dutiyapārājikasamuṭṭhānavaṇṇanā
sañcarikuṭimahallakanti sañcarittaṃ saññācikāya kuṭikaraṇaṃ mahallakavihārakaraṇañca dhovāpanañca paṭiggahoti aññātikāya bhikkhuniyā purāṇacīvaradhovāpanañca cīvarapaṭiggahaṇañca cīvarassa ca viññattinti aññātakaṃ gahapatiṃ vā gahapatāniṃ vā cīvaraviññāpanasikkhāpadañca gahaṇañca taduttarinti taduttarisādiyanasikkhāpadañca
upakkhaṭadvayañcevāti cīvaracetāpannaṃ upakkhaṭaṃ hotīti  āgatasikkhāpadadvayañca tathā dūtena cīvaranti dūtenacīvaracetāpannapahitasikkhāpadañca kosiyanti kosiyamissakasikkhāpadañca suddhakāḷānanti suddhakāḷakānantiādisikkhāpadañca  dve bhāgādānameva cāti dve bhāgā ādātabbāti  vuttasikkhāpadañca
chabbassānīti  chabbassāni dhāraṇasikkhāpadañca purāṇassāti purāṇasanthatassāti  vuttasikkhāpadañca lomadhovāpanampi cāti eḷakalomadhovāpanasikkhāpadañca rūpiyassa paṭiggāhoti rūpiyapaṭiggahaṇasikkhāpadañca ubho nānappakārakāti rūpiyasaṃvohārakayavikkayasikkhāpadāni ca
ūnabandhanapatto cāti ūnapañcabandhanapattasikkhāpadañca vassasāṭikasuttakanti vassikasāṭikasikkhāpadañca suttaṃ viññāpetvā cīvarakārāpanasikkhāpadañca vikappāpajjananti tantavāye upasaṅkamitvā cīvare vikappāpajjanañca yāva dvāradānañca sibbananti yāva dvārakosā aggaḷaṭṭhapanāyāti  vuttasikkhāpadañca aññātikāya bhikkhuniyā cīvaraṃ dadeyya  cīvaraṃ sibbeyyāti  vuttasikkhāpadadvayañca
pūvehīti  pūvehi vā manthehi vā abhihaṭṭhuṃ pavāraṇasikkhāpadañca paccayoti catumāsapaccayapavāraṇasikkhāpadañca jotīti jotiyā samādahanasikkhāpadañca ratananti ratanasikkhāpadañca sūci sugatassa cāti sūcigharasikkhāpadādīni satta sikkhāpadāni ca
aññaviññattisikkhā cāti aññaṃ viññāpeyyāti  vuttasikkhāpadañca aññaṃ cetāpanampi cāti aññaṃ cetāpetvā aññaṃ cetāpeyyāti  vuttasikkhāpadañca saṅghikena duve vuttāti saṅghikena aññaṃ cetāpeyya  saṅghikena saññācikena aññaṃ cetāpeyyāti  vuttāni dve sikkhāpadāni ca dve mahājanikenāti mahājanikena aññaṃ cetāpeyya  mahājanikena saññācikena aññaṃ cetāpeyyāti  vuttāni dve sikkhāpadāni ca
tathāpuggalikenekanti puggalikena saññācikena aññaṃ cetāpeyyāti  vuttamekasikkhāpadañca garupāvuraṇanti garupāvuraṇacetāpanasikkhāpadañca lahunti lahupāvuraṇacetāpanasikkhāpadaṃ vighāsā udasāṭi cāti padacchedo dve vighāsāti uccāraṃ vā passāvaṃ vā saṅkāraṃ vā vighāsaṃ vā tirokuṭṭe vā tiropākāre vā chaḍḍeyya vā chaḍḍāpeyya vā  harite chaḍḍeyya vā chaḍḍāpeyya vāti  evaṃ vuttāni dve vighāsasikkhāpadāni ca udasāṭi cāti udakasāṭikasikkhāpadañca tathā samaṇacīvaranti tathā samaṇacīvaraṃ dadeyyāti  vuttasikkhāpadañcāti
 iti ete ekūnapaṇṇāsa dhammā dukkhantadassinā bhagavatā chasamuṭṭhānikā teyeva sañcarittasamā sañcarittasikkhāpadena samā katā anumatā paññattāti yojanā
sañcarittasamuṭṭhānavaṇṇanā
saṅghabhedoti saṅghabhedasikkhāpadañca bhedānuvattadubbacadūsakāti bhedānuvattakadubbacakuladūsakasikkhāpadāni ca duṭṭhullacchādananti duṭṭhullapaṭicchādanasikkhāpadañca diṭṭhīti diṭṭhiappaṭinissajjanasikkhāpadañca  chandaujjagghikā duveti chandaṃadatvāgamanasikkhāpadañca ujjagghikāya antaraghare gamananisīdanasikkhāpadadvayañca
appasaddā duve vuttāti appasaddo antaraghare gamissāmi nisīdissāmīti  vuttāni dve sikkhāpadāni ca na byāhareti na sakabaḷena mukhena byāharissāmīti  vuttasikkhāpadañca chamā nīcāsane ṭhānanti chamāyaṃ nisīditvā  nīce  āsane nisīditvā  ṭhito nisinnassāti  vuttasikkhāpadañca pacchato uppathena cāti pacchato gacchanto purato gacchantassa  uppathena gacchanto pathena gacchantassāti  vuttasikkhāpadadvayañca
vajjacchādāti vajjato paṭicchādanasikkhāpadañca anuvattā cāti ukkhittānuvattanasikkhāpadañca gahaṇanti hatthaggahaṇaṃ vā sādiyeyyāti  vuttasikkhāpadañca osāreyya cāti anapaloketvā kārakasaṅghaṃ anaññāya gaṇassa chandaṃ osāreyyāti  vuttasikkhāpadañca paccakkhāmīti sikkhā cāti buddhaṃ paccācikkhāmīti  vuttasikkhāpadañca tathā kismiñcideva cāti kismiñcideva adhikaraṇe paccākatāti  vuttasikkhāpadañca
saṃsaṭṭhā dve cāti bhikkhuniyo paneva saṃsaṭṭhā viharantīti  ca yā pana bhikkhunī evaṃ vadeyya saṃsaṭṭhāva ayye tumhe viharathātiādivacanaṃ  paṭicca vuttasikkhāpadadvayañca vadhitvā cāti attānaṃ vadhitvā vadhitvā rodeyyāti  vuttasikkhāpadañca visibbetvā cāti bhikkhuniyā cīvaraṃ visibbetvā vā visibbāpetvā vāti  vuttasikkhāpadañca dukkhitanti dukkhitaṃ sahajīvininti  vuttasikkhāpadañca punadeva ca saṃsaṭṭhāti saṃsaṭṭhā vihareyya gahapatinā vā gahapatiputtena vāti  evaṃ puna vuttasaṃsaṭṭhasikkhāpadañca neva vūpasameyya cāti ehāyye imaṃ adhikaraṇaṃ vūpasamehīti  vuccamānā sādhūti paṭissuṇitvā sā pacchā anantarāyikinī neva vūpasameyyāti vuttasikkhāpadañca
jānaṃsabhikkhukārāmanti jānaṃ sabhikkhukaṃ ārāmaṃ anāpucchā paviseyyāti  vuttasikkhāpadañca tatheva na pavārayeti ubhatosaṅghe tīhi ṭhānehi na pavāreyyāti  vuttasikkhāpadañca tathā anvaddhamāsañcāti anvaddhamāsaṃ bhikkhuniyā bhikkhusaṅghato dve dhammā paccāsīsitabbāti  vuttasikkhāpadañca sahajīviniyo duveti sahajīviniṃ vuṭṭhāpetvā dve vassāni neva anuggaṇheyya  sahajīviniṃ vuṭṭhāpetvā neva vūpakāseyyāti  vuttasikkhāpadadvayañca
sace me cīvaraṃ ayyeti sace me tvaṃ ayye cīvaraṃ dassasi evāhaṃ taṃ vuṭṭhāpessāmīti  vuttasikkhāpadañca anubandhissasīti sace maṃ tvaṃ ayye dve vassāni anubandhissasi evāhaṃ taṃ vuṭṭhāpessāmīti  vuttasikkhāpadañca asamena sambuddhena pakāsitā ime sattatiṃsa dhammā sabbe kāyavācādito kāyavācācittato ekasamuṭṭhānā katā samanubhāsanā siyuṃ samuṭṭhānato samanubhāsanasikkhāpadena sadisā siyunti yojanā
samanubhāsanasamuṭṭhānavaṇṇanā
kathināni ca tīṇīti niṭṭhitacīvarasmiṃ bhikkhunā ubbhatasmiṃ kathineti  vuttāni ādito tīṇi sikkhāpadāni pattoti dasāhaparamaṃ atirekapattoti  vuttasikkhāpadañca bhesajjameva cāti paṭisāyanīyāni bhesajjānīti  vuttasikkhāpadañca accekampi cāti accekasikkhāpadañca sāsaṅkanti  tadanantarameva sāsaṅkasikkhāpadañca pakkamantadvayampi cāti taṃ pakkamanto neva uddhareyyāti  bhūtagāmavagge vuttasikkhāpadadvayañca
tathā upassayaṃ gantvāti bhikkhunupassayaṃ upasaṅkamitvā bhikkhuniyo ovadeyyāti  vuttasikkhāpadañca paramparaṃ bhojananti paramparabhojane pācittiyanti  vuttasikkhāpadañca anatirittanti anatirittaṃ khādanīyaṃ vā bhojanīyaṃ vāti  vuttasikkhāpadañca sabhattoti nimantito sabhatto samānoti   vuttasikkhāpadañca vikappetvā tatheva cāti cīvaraṃ vikappetvāti  vuttasikkhāpadañca
raññoti rañño khattiyassāti  vuttasikkhāpadañca vikāleti vikāle gāmaṃ paviseyyāti  vuttasikkhāpadañca vosāsāti vosāsamānarūpā ṭhitāti  vuttasikkhāpadañca āraññake ussayavādikāti padacchedo āraññaketi tathārūpesu āraññakesu senāsanesu pubbe appaṭisaṃviditanti  vuttasikkhāpadañca ussayavādikāti ussayavādikā vihareyyāti  vuttasikkhāpadañca pattasannicayañcevāti pattasannicayaṃ kareyyāti  vuttasikkhāpadañca pure pacchā vikālaketi yā pana bhikkhunī purebhattaṃ kulāni upasaṅkamitvāti  ca pacchābhattaṃ kulāni upasaṅkamitvāti  ca vikāle kulāni upasaṅkamitvāti  ca vuttasikkhāpadattayañca
pañcāhikanti  pañcāhikaṃ saṅghāṭicāraṃ atikkameyyāti  vuttasikkhāpadañca saṅkamaninti cīvarasaṅkamanīyaṃ dhāreyyāti  vuttasikkhāpadañca tathā āvasathadvayanti āvasathacīvaraṃ anissajjitvā paribhuñjeyya  āvasathaṃ anissajjitvā cārikaṃ pakkameyyāti  evaṃ āvasathena saddhiṃ vuttasikkhāpadadvayañca pasākheti pasākhe jātaṃ gaṇḍaṃ vāti  vuttasikkhāpadañca āsane cāti bhikkhussa purato anāpucchā āsane nisīdeyyāti  vuttasikkhāpadañcāti ime pana ekūnatiṃsa dhammā kāyavācato kāyavācācittato ca samuṭṭhānato sabbe dvisamuṭṭhānikā tatoyeva kathinasambhavā kathinasamuṭṭhānā hontīti yojanā
kathinasamuṭṭhānavaṇṇanā
dve seyyāti dve sahaseyyasikkhāpadāni ca āhaccapādo cāti āhaccapādakasikkhāpadañca piṇḍañcāti āvasathapiṇḍabhojanasikkhāpadañca gaṇabhojananti gaṇabhojanasikkhāpadañca  vikāleti vikālabhojanasikkhāpadañca sannidhiñcevāti sannidhikārakasikkhāpadañca dantaponanti dantaponasikkhāpadañca acelakanti acelakasikkhāpadañca
uyyuttañcāti uyyuttaṃ senaṃ dassanāya gaccheyyāti  vuttasikkhāpadañca vase uyyodhinti padacchedo vaseti senāya vaseyyāti  vuttasikkhāpadañca uyyodhinti uyyodhikaṃ vā anīkadassanaṃ vā gaccheyyāti  vuttasikkhāpadañca  surāti surāpānasikkhāpadañca orena nhāyananti orenaddhamāsanahāyanasikkhāpadañca dubbaṇṇakaraṇañcevāti tiṇṇaṃ dubbaṇṇakaraṇānanti  vuttasikkhāpadañca pāṭidesanīyadvayanti vuttāvasesaṃ pāṭidesanīyadvayañca
lasuṇanti lasuṇasikkhāpadañca upatiṭṭheyyāti bhikkhussa bhuñjantassa pānīyena vā vidhūpanena vā upatiṭṭheyyāti  vuttasikkhāpadañca naccadassanameva cāti naccaṃ vā gītaṃ vā vāditaṃ vā dassanāya gaccheyyāti  vuttasikkhāpadañca nagganti naggā nahāyeyyāti  vuttasikkhāpadañca attharaṇanti ekattharaṇapāvuraṇā tuvaṭṭeyyunti  vuttasikkhāpadañca mañceti ekamañce tuvaṭṭeyyunti  vuttasikkhāpadañca antoraṭṭheti antoraṭṭhe sāsaṅkasammateti  vuttasikkhāpadañca tathā bahīti tiroraṭṭhe sāsaṅkasammateti  vuttasikkhāpadañca
antovassanti antovassaṃ cārikaṃ careyyāti  vuttasikkhāpadañca agārañcāti rājāgāraṃ vā cittāgāraṃ vā pokkharaṇiṃ vā dassanāya gaccheyyāti  vuttasikkhāpadañca āsandinti āsandiṃ vā pallaṅkaṃ vā paribhuñjeyyāti  vuttasikkhāpadañca suttakantananti suttaṃ kanteyyāti  vuttasikkhāpadañca veyyāvaccanti gihiveyyāvaccaṃ kareyyāti  vuttasikkhāpadañca sahatthā cāti agārikassa vā paribbājakassa vā paribbājikāya vā sahatthā khādanīyaṃ vā bhojanīyaṃ vā dadeyyāti  vuttasikkhāpadañca  āvāse ca abhikkhuketi abhikkhuke āvāse vassaṃ vaseyyāti  vuttasikkhāpadañca
chattanti chattupāhanaṃ dhāreyyāti  vuttasikkhāpadañca yānañcāti yānena yāyeyyāti  vuttasikkhāpadañca saṅghāṇinti saṅghāṇiṃ dhāreyyāti  vuttasikkhāpadañca alaṅkāranti itthālaṅkāraṃ dhāreyyāti  vuttasikkhāpadañca gandhavāsitanti gandhavaṇṇakena nahāyeyya  vāsitakena piññākena nahāyeyyāti  vuttasikkhāpadadvayañca bhikkhunī gihiniyāti etena bhikkhuniyā ummaddāpeyyātiādīni  cattāri sikkhāpadāni vuttāni
tathāsaṃkaccikāti asaṃkaccikā gāmaṃ paviseyyāti  evaṃ vuttasikkhāpadañca ime pana tecattālīsa dhammā sabbe kāyacittavasena dvisamuṭṭhānikā eḷakalomena samuṭṭhānato samā hontīti yojanā
eḷakalomasamuṭṭhānavaṇṇanā
aññatrāti mātugāmassa uttarichappañcavācāhi dhammaṃ deseyya aññatra viññunā purisaviggahenāti  vuttasikkhāpadañca asammato cevāti asammato bhikkhuniyo ovadeyyāti  vuttasikkhāpadañca tathā atthaṅgatena cāti atthaṅgate sūriye bhikkhuniyo ovadeyyāti  vuttasikkhāpadañca tiracchānavijjā dve vuttāti tiracchānavijjaṃ pariyāpuṇeyya vāceyyāti  evaṃ vuttāni dve sikkhāpadāni ca anokāsakatampi cāti anokāsakataṃ bhikkhuṃ pañhaṃ  puccheyyāti  vuttasikkhāpadañcāti ime pana sabbe cha dhammā vācato vācācittato cāti imehi dvīhi samuṭṭhānehi samuṭṭhānikā honti padasodhammatulyatā ayametesaṃ padasodhammena sadisabhāvoti yojanā
padasodhammasamuṭṭhānavaṇṇanā
ekanti  bhikkhuniyā saddhiṃ saṃvidhāya ekaddhānamaggaṃ paṭipajjeyyāti  vuttasikkhāpadañca nāvanti ekanāvaṃ abhiruheyyāti  vuttasikkhāpadañca paṇītañcāti paṇītabhojanāni agilāno attano atthāya viññāpetvābhuñjeyyāti  vuttasikkhāpadañca saṃvidhānañcāti mātugāmena saddhiṃ saṃvidhāya gamanasikkhāpadañca saṃhareti sambādhe lomaṃ saṃharāpeyyāti  vuttasikkhāpadañca dhaññanti āmakadhaññaṃ viññatvā vāti  vuttasikkhāpadañca nimantitā cevāti nimantitā vā pavāritā vā khādanīyaṃ vā bhojanīyaṃ vā khādeyya vā bhuñjeyya vāti  vuttasikkhāpadañca pāṭidesaniyaṭṭhakanti bhikkhunīnaṃ vuttā aṭṭha pāṭidesanīyā ceti buddhaseṭṭhena paññattā etā cuddasa sikkhā catusamuṭṭhānā kāyato kāyavācato kāyacittato vācācittato cāti catūhi samuṭṭhānehi samuṭṭhahanti samuṭṭhānato addhānena addhānasikkhāpadena samā hontīti matāti yojanā
addhānasamuṭṭhānavaṇṇanā
sutinti  upassutitiṭṭhanasikkhāpadañca sūpādiviññattinti sūpodanaviññattisikkhāpadañca andhakāreti rattandhakāre appadīpeti  vuttasikkhāpadañca tatheva ca paṭicchanneti paṭicchanne okāseti  vuttasikkhāpadañca okāseti ajjhokāse purisena saddhinti  evaṃ vuttasikkhāpadañca byūhe cāti tadanantarameva rathikāya vā byūhe vā siṅghāṭake vā purisena saddhinti  āgatasikkhāpadañcāti ime sabbepi ādiccabandhunā desitā cha dhammā catutthacchaṭṭhato kāyacittato kāyavācācittato ca samuṭṭhahantā theyyasatthasamuṭṭhānā theyyasatthasikkhāpadena samānasamuṭṭhānā siyunti yojanā
theyyasatthasamuṭṭhānavaṇṇanā
chatta daṇḍakarassāpīti na chattapāṇissa daṇḍapāṇissāti  vuttasikkhāpadadvayañca satthāvudhakarassāpīti na satthapāṇissa  na āvudhapāṇissāti  vuttasikkhāpadadvayañca pādukūpāhanā yānanti na pādukāruḷhassa   na upāhanāruḷhassa  na yānagatassāti  vuttasikkhāpadattayañca seyyā pallatthikāya cāti na sayanagatassa  na pallatthikāya nisinnassāti  vuttasikkhāpadadvayañca
veṭhitoguṇṭhito cāti na veṭhitasīsassa  na oguṇṭhitasīsassāti  vuttasikkhāpadadvayañcāti nidassitā sabbe ekādasa dhammā vācācittasaṅkhātena ekena samuṭṭhānena  samuṭṭhitā dhammadesanasamuṭṭhānāti saññitā sallakkhitāti yojanā
dhammadesanasamuṭṭhānavaṇṇanā
 evaṃ tāva sambhinnasamuṭṭhānaṃ veditabbaṃ niyatasamuṭṭhānaṃ tividhaṃ taṃ ekasseva sikkhāpadassa hotīti visuṃyeva dassetumāha bhūtārocanakañcevātiādi bhūtārocanakañcevāti tīhi acittakasamuṭṭhānehi samuṭṭhitaṃ bhūtārocanasikkhāpadañca corivuṭṭhāpanampi cāti vācācittato kāyavācācittato cāti dvīhi samuṭṭhitaṃ corivuṭṭhāpanasikkhāpadañca ananuññātameva ananuññātamattaṃ ananuññātamattanti vācato kāyavācato vācācittato kāyavācācittato cāti catūhi samuṭṭhitaṃ ananuññātasikkhāpadañcāti idaṃ tayanti idaṃ sikkhāpadattayaṃ asambhinnanti kenaci aññena sikkhāpadena asammissasamuṭṭhānaṃ
iti uttare līnatthapakāsaniyā
samuṭṭhānasīsakathāvaṇṇanā niṭṭhitā
